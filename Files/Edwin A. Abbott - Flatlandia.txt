azzardai aas. «Perdonatemi, ma non riesco a immaginare come faccia la Maestà Vostra a vedere o ad avvicinare le loro Altezze Reali, dal momento che c'è almeno una mezza dozzina di individui che si frappongono sul cammino, e oltre i quali non si può né vedere né passare. È possibile che in Linelandia non ci sia bisogno della contiguità per sposarsi o per generare figli?».

«Come si fa a chiedere una cosa così assurda?» replicò il Monarca. «Se davvero fosse come dite voi, l'Universo resterebbe presto spopolato. No, no; l'unione non ha bisogno della vicinanza; e la nascita dei figli è cosa troppo importante per dipendere da un caso come la contiguità. Questo non potete ignorarlo. Però, dal momento che vi compiacete di fingervi ignorante, vi istruirò come se foste l'ultimo bambino della Linelandia. Sappiate dunque che i matrimoni si consumano mediante la facoltà di emettere suoni, e mediante il senso dell'udito.

«Sapete, naturalmente, che ogni Uomo ha due bocche o voci - così come ha due occhi - una di basso a un'estremità e una di tenore all'altra. Non dovrei rilevarlo, ma non mi è riuscito di distinguere la vostra voce di tenore durante la nostra conversazione». Risposi che io avevo una sola voce, e che non mi ero reso conto che Sua Maestà ne avesse due. «Questo conferma la mia impressione» disse il Re «che voi non siate un Uomo, ma una mostruosità femminile con una voce di basso e un orecchio totalmente ineducato. Ma andiamo avanti.

«Dato che la Natura stessa ha decretato che ogni Uomo prenda due mogli...». «Perché due?» chiesi io. «Adesso state esagerando con la vostra affettata ingenuità!» esclamò lui. «Come fa un'unione ad essere completamente armoniosa senza la combinazione dei Quattro in Uno, cioè del Basso e del Tenore dell'Uomo con il Soprano e il Contralto delle due Donne?». «Ma supponendo» dissi io «che un Uomo preferisca avere una moglie, o tre?». «È impossibile,» disse lui «è inconcepibile come è inconcepibile che due più uno faccia cinque, o che l'occhio umano possa vedere una Linea Retta». Io l'avrei interrotto; ma lui proseguì in questo modo:

«A metà di ogni settimana una Legge di Natura ci costringe a muoverci avanti e indietro con un moto ritmico di più che insolita violenza, che continua per il tempo che voi impieghereste a contare fino a centouno. Nel mezzo di questa danza corale, alla cinquantunesima pulsazione, gli abitanti dell'Universo si arrestano di botto, e ogni individuo emette il suo canto più profondo, più pieno, più dolce. È in questo momento fatidico che avvengono i nostri matrimoni. Così squisito è l'adattamento del Basso al Soprano, del Tenore al Contralto, che sovente le Amate, benché a ventimila leghe di distanza, riconoscono subito la nota rispondente dell'Amante a loro destinato; e, superando i meschini ostacoli della lontananza, l'Amore unisce i tre. Il matrimonio, consumato in quell'istante, dà origine a una triplice prole Maschile e Femminile che prende il suo posto in Linelandia».

«Come! Sempre triplice?» dissi io. «Dunque una Donna deve aver sempre dei gemelli?».

«O Mostruosità dalla voce di Basso! Sì!» replicò il Re. «In quale altro modo si potrebbe mantenere l'equilibrio dei Sessi se non nascessero due ragazze per ogni ragazzo? Vorreste ignorare l'Alfabeto stesso della Natura?». S'interruppe, l'ira lo aveva lasciato senza fiato; e passò qualche tempo prima che potessi indurlo a riprendere il suo racconto.

«Naturalmente non crederete che da noi ogni scapolo trovi le sue compagne al primo corteggiamento in questo Coro Matrimoniale universale. Al contrario, la maggior parte di noi ripete il procedimento molte volte. Pochi sono i cuori cui tocchi la buona ventura di riconoscere subito, nella voce l'uno dell'altro, il compagno destinato loro dalla Provvidenza, e di volare così a un reciproco e perfettamente armonioso amplesso. Per la maggior parte di noi il corteggiamento è di lunga durata. Magari la voce del Corteggiatore si accorda con quella di una delle future mogli, ma non con tutte e due; o, in principio, con nessuna delle due; oppure può darsi che il Soprano e il Contralto non armonizzino perfettamente fra di loro. In questi casi la Natura ha provveduto a che l'armonia degli Innamorati aumenti con ogni Coro settimanale. Ogni prova di voce, ogni nuova scoperta di discordanza, induce quasi impercettibilmente chi è meno perfetto, sia lui o lei, a modificare l'emissione vocale così da avvicinarsi a quella di chi è più perfetto. E dopo molti tentativi e molte approssimazioni, finalmente si raggiunge il risultato. Arriva un giorno in cui tutta la Linelandia intona il consueto Coro Matrimoniale, i tre innamorati lontani si trovano d'un tratto in perfetta armonia e, prima che se ne renda conto, il Terzetto coniugato è rapito in un duplice amplesso vocale; così la Natura si compiace di un nuovo matrimonio e di tre nuove nascite».





§ 14. Sui miei vani tentativi di spiegare la natura della Flatlandia



Ritenendo che fosse giunto il momento di far scendere il Monarca, dai suoi voli lirici, al piano del senso comune, decisi di tentare di schiudergli qualche barlume della verità, vale a dire della natura delle cose nella Flatlandia. Incominciai così: «Come fa Vostra Maestà a distinguere la forma e la posizione dei suoi sudditi? Da parte mia, prima di entrare nel vostro Regno ho notato, mediante il senso della vista, che alcuni vostri sudditi sono Linee e altri Punti, e che alcune delle Linee sono più grandi...». «State parlando di una cosa impossibile» m'interruppe il Re. «Dovete aver avuto una visione; perché scoprire la differenza fra una Linea e un Punto mediante il senso della vista è, per la natura delle cose e come ognuno sa, impossibile. Ma si può scoprire mediante il senso dell'udito, e con questo mezzo la mia forma può essere esattamente determinata. Osservatemi... io sono una Linea, la più lunga della Linelandia, più di quindici centimetri di Spazio...». «Di Lunghezza» ebbi l'ardire di correggerlo. «Sciocco!» disse lui. «Lo Spazio è Lunghezza. Interrompetemi un'altra volta e non parlerò più».

Io chiesi scusa; ma lui continuò in tono di scherno: «Dal momento che siete tetragono7 alla voce della ragione, sentirete con le vostre orecchie come mediante le mie due voci io riveli la mia forma alle mie mogli, che in questo momento si trovano a diecimila chilometri, settanta metri e sessantotto centimetri di distanza, l'una a Nord, l'altra a Sud. Ascoltate, ora le chiamo».

Cinguettò, e poi continuò in tono compiaciuto: «In questo momento le mie mogli, ricevendo il suono di una delle mie voci, subito seguìto da quello dell'altra, e notando che la seconda le raggiunge dopo un intervallo in cui il suono può percorrere cm 17,132, ne deducono che una delle mie bocche è di cm 17,132 più lontana da loro che l'altra, e in conseguenza sanno che la mia forma è di cm 17,132. Ma naturalmente vi renderete conto che le mie mogli non fanno questo calcolo ogni volta che sentono le mie due voci. Lo hanno fatto, una volta per tutte, prima che ci sposassimo. Ma potrebbero farlo in qualsiasi momento. E allo stesso modo, mediante il senso dell'udito, io posso dedurre la forma di ogni mio suddito Maschio».

«Ma,» dissi io «e se un Uomo con una delle sue due voci imitasse la voce di una Donna, o se camuffasse la sua voce Meridionale in modo da non farla riconoscere per l'eco di quella Settentrionale? Inganni consimili non possono causare gravi inconvenienti? E avete i mezzi per controllare frodi di questo genere, ordinando ai vostri sudditi vicini di tastarsi a vicenda?». Questa naturalmente era una domanda molto stupida, perché il Tastarsi non sarebbe servito allo scopo; ma l'avevo posta col proposito di irritare il Monarca, e vi riuscii alla perfezione.

«Cosa!» gridò inorridito. «Spiegatemi che volete dire». «Tastarsi, toccarsi, entrare in contatto» risposi. «Se per tastarsi» disse il Re «intendete avvicinarsi tanto da non lasciare più spazio fra due individui, sappiate, Straniero, che nei miei domìni questo delitto è punibile con la morte. E la ragione è ovvia. Poiché la forma di una Donna è fragile, e correrebbe il rischio di uscire frantumata da un simile avvicinamento, lo Stato s'incarica di proteggerla; ma dal momento che non è possibile distinguere le Donne dagli Uomini mediante il senso della vista, la Legge ordina che nessuno, né Uomo né Donna, sia avvicinato tanto da distruggere l'intervallo fra chi si avvicina e chi viene avvicinato.

«E poi, quale potrebbe essere lo scopo di quest'eccessivo avvicinamento, illegale e innaturale, che chiamate toccarsi, quando tutte le finalità di un procedimento tanto rozzo e brutale vengono conseguite in modo tanto più semplice e più preciso dal senso dell'udito? Quanto all'eventualità che avete prospettato, del pericolo di un inganno, essa non esiste: perché la Voce, in quanto è l'Essenza di ognuno, non si può cambiare a volontà. Ma insomma, supponete che io abbia il potere di attraversare le cose solide, così da poter penetrare dentro i miei sudditi, l'uno dopo l'altro, magari fino al numero di un miliardo, accertando le dimensioni e la distanza di ciascuno mediante il senso del tatto: quanto tempo e quanta energia si sprecherebbero con questo metodo rozzo e impreciso! Mentre adesso, stando in ascolto per un momento, faccio, per così dire, il censimento e la statistica locale, corporea, mentale e spirituale di ogni essere vivente della Linelandia. Ascoltare, basta ascoltare!».

Così dicendo fece una pausa e, come in estasi, si mise in ascolto di un suono che non mi parve migliore del sottile frinire di un'incalcolabile moltitudine di cavallette lillipuziane.

«È vero,» risposi io «il vostro udito vi serve bene, e supplisce a parecchie delle vostre deficienze. Ma consentitemi di osservare che la vostra vita in Linelandia dev'essere di una monotonia deplorevole. Non vedere altro che un Punto! Non riuscire nemmeno a contemplare una Linea Retta! Anzi, non sapere nemmeno cosa sia, una Linea Retta! Vedere, ma essere privi di quelle prospettive Lineari che sono accordate a noialtri della Flatlandia! Certo è meglio non averlo affatto il senso della vista che vedere tanto poco! Vi concedo che il mio udito non ha le capacità discriminatrici del vostro, perché per me quel concerto di tutta la Linelandia che vi dà un piacere tanto intenso, non è altro che un cinguettio o un frinire molteplice. Ma io almeno sono in grado di distinguere con la vista una Linea da un Punto. E se permettete ve lo provo. Proprio prima di entrare nel vostro regno, vi vidi danzare da sinistra a destra, e poi da destra a sinistra; e nelle vostre immediate adiacenze c'erano sette Uomini e una Donna a sinistra, e otto Uomini e due Donne a destra. È esatto, sì o no?».

«È esatto» disse il Re «per quanto riguarda il numero e il sesso, benché non sappia che cosa vogliate dire con "destra" e "sinistra". Ma nego che abbiate visto queste cose. Come avreste infatti potuto vedere la Linea, cioè l'interno, di un Uomo? Probabilmente di queste cose avrete sentito parlare, e poi avete sognato di averle viste. E lasciate che vi chieda che cosa intendete con questi termini "sinistra" e "destra". Immagino che sia il vostro modo di dire Settentrionale e Meridionale».

«No» risposi io. «Oltre al vostro movimento verso Settentrione e verso Meridione, c'è un altro movimento che chiamo da destra a sinistra».

RE. Mostratemelo, se vi garba, questo movimento da sinistra a destra.

IO. No, non posso, a meno che voi non usciate completamente dalla vostra Linea.

RE. Dalla mia Linea? Volete dire, dal Mondo? Dallo Spazio?

IO. Ebbene, sì. Dal vostro Mondo. Dal vostro Spazio. Perché il vostro Spazio non è il vero Spazio. Il vero Spazio è un Piano; ma il vostro Spazio non è che una Linea.

RE. Se non potete indicarlo compiendolo, questo movimento da sinistra a destra, allora vi prego di descrivermelo a parole.

IO. Se non potete distinguere il vostro fianco destro da quello sinistro, temo di non aver parole che possano rendervi chiaro quello che intendo. Ma non sarete all'oscuro di una distinzione tanto semplice.

RE. Non vi capisco affatto.

IO. Ahimè! Come spiegarmi? Quando vi muovete lungo una stessa retta, non vi viene mai in mente che potreste muovervi in qualche altro senso, in modo tale che il vostro occhio guardi nella direzione che in questo momento fronteggia il vostro lato? In altre parole, invece di muovervi sempre nella direzione di una delle vostre estremità, non provate mai il desiderio di muovervi nella direzione, per così dire, del vostro lato?

RE. Mai. E che mai volete dire? Come fa l'interno di un Uomo a «fronteggiare» una qualsiasi direzione? E come fa un Uomo a muoversi nella direzione del suo interno?8

IO. Be', allora, dal momento che le parole non riescono a spiegare la questione, proverò quanto dico con i fatti: uscirò gradualmente dalla Linelandia, nella direzione che desidero indicarvi.

A queste parole incominciai a tirare il mio corpo fuori della Linelandia. Finché l'ultima parte di me rimase nei suoi domìni e nel raggio della sua vista, il Re continuò a dire eccitato: «Vi vedo, vi vedo ancora: voi non vi spostate affatto».





Ma quando finalmente fui uscito dalla sua linea, egli gridò con la sua voce più acuta: «È svanita; è morta!». «Non sono morto» replicai io. «Sono semplicemente fuori della Linelandia, vale a dire, fuori della Linea Retta che voi chiamate Spazio; sono cioè nel vero Spazio, dove posso vedere le cose come sono in realtà. E in questo momento posso vedere la vostra Linea, o lato, o interno, come vi piace di chiamarlo; e posso anche vedere gli Uomini e le Donne a Nord e a Sud di voi, anzi ve li voglio enumerare, descrivendone l'ordine, le dimensioni e l'intervallo fra l'uno e l'altro».

Dopo aver fatto quel che avevo detto per un certo tempo, esclamai in tono di trionfo: «Siete persuaso, finalmente?». E con questo rientrai in Linelandia, riprendendo la posizione di prima.

Ma il Monarca rispose: «Se foste un Uomo di senno (benché non avendo, a quanto pare, che una sola voce, mi sembra fuor di dubbio che non siete un Uomo ma una Donna), dunque, se aveste una particella di senno, dareste ascolto alla ragione. Voi mi chiedete di credere che vi è un'altra Linea oltre quella indicata dai miei sensi, e un altro moto oltre quello di cui mi rendo conto ogni giorno. In cambio, io vi chiedo di descrivermi a parole o di indicarmi col moto quell'altra Linea di cui parlate. Invece di spostarvi, vi limitate a fare sfoggio di una qualche arte magica per sparire e ritornare visibile; e invece di una lucida descrizione del vostro nuovo Mondo, mi venite semplicemente a raccontare il numero e le dimensioni di una quarantina dei miei sudditi, che sono cose note a ogni fanciullo della mia capitale. Si può concepire nulla di più sfrontato o irrazionale? Riconoscete la vostra follia o allontanatevi dai miei domìni!».

Furioso per la sua pervicacia, e soprattutto indignato per la sua pretesa di ignorare il mio sesso, lo rimbeccai senza misurare i termini: «Essere abbrutito! Vi ritenete la perfezione dell'esistenza, mentre in realtà siete quanto di più debole e imperfetto ci sia al mondo. Pretendete di vedere, e non vedete altro che un Punto! Vi vantate di dedurre l'esistenza di una Linea Retta; ma io le posso vedere, le Linee Rette, e sono in grado di dedurre l'esistenza di angoli, Triangoli, Quadrati, Pentagoni, Esagoni e persino di Circoli. Perché sprecare altro fiato? Vi basti sapere che io sono il completamento del vostro essere incompleto. Voi siete una Linea, ma io sono una Linea di Linee, che al mio paese si chiama un Quadrato: e pensate che anche io, per quanto infinitamente superiore a voi, non conto che poco o nulla fra i grandi nobili della Flatlandia, donde sono venuto a visitarvi, nella speranza di illuminare la vostra ignoranza».

Udendo queste parole il Re avanzò verso di me con un grido minaccioso, come per trapassarmi la diagonale; e in quello stesso momento da miriadi dei suoi sudditi si alzò un immenso grido di guerra, la cui violenza continuò a crescere finché da ultimo mi parve rivaleggiare col fragore di un esercito di centomila Isosceli, e con l'artiglieria di mille Pentagoni. Attonito e immobile, non riuscivo a parlare né a muovermi per evitare la distruzione imminente; e il rumore continuava a crescere di volume, e il Re ad avvicinarsi, quando il campanello della colazione mi destò, riportandomi alla realtà della Flatlandia.





§ 15. Su di uno Straniero venuto dalla Spacelandia



Dai sogni passo ai fatti.

Era l'ultimo giorno del millenovecentonovantanovesimo anno della nostra èra. Il ticchettio della pioggia aveva annunciato da tempo il tramonto; e io sedevo9 in compagnia di mia moglie, riflettendo sugli avvenimenti del passato e sulle prospettive dell'anno nuovo, del secolo nuovo, del nuovo Millennio.

I miei quattro figli e i due nipoti orfani si erano ritirati nelle loro varie stanze; e soltanto mia moglie restava con me ad assistere alla fine del vecchio Millennio e all'inizio di quello nuovo.

Ero assorto nei miei pensieri. Rimuginavo fra me e me alcune parole che erano uscite per caso dalla bocca del mio nipotino più piccolo, un promettentissimo Esagono di lucentezza inconsueta e di perfetta angolarità. I suoi zii e io gli avevamo fatto la solita lezione pratica di Riconoscimento a Vista, ruotando sul nostro centro, ora rapidamente, ora più piano, e interrogandolo sulle nostre posizioni; e le sue risposte erano state così soddisfacenti che mi avevano indotto a ricompensarlo impartendogli qualche elemento di Aritmetica applicata alla Geometria.

Avevo preso nove Quadrati, ciascuno di un centimetro di lato, e li avevo composti in modo da formare un Quadrato grande, con il lato di tre centimetri, e così avevo dimostrato al mio nipotino che, sebbene fosse per noi impossibile vedere l'interno del Quadrato, pure potevamo accertare il numero dei centimetri quadrati di un Quadrato semplicemente elevando al quadrato il numero di centimetri del lato: «e così,» avevo detto «sappiamo che 32, o 9, rappresenta il numero dei centimetri quadrati di un Quadrato che abbia il lato di 3 centimetri di lunghezza».

Il piccolo Esagono meditò un poco su questa affermazione e poi mi disse: «Ma tu mi hai insegnato a innalzare i numeri alla terza potenza: anche 33 avrà dunque un significato in Geometria; qual è questo significato?». «Nessun significato,» risposi io «almeno, non in Geometria; perché la Geometria non ha che Due Dimensioni». E quindi mi misi a mostrare al fanciullo come un Punto, spostandosi lungo un percorso di tre centimetri, formi una Linea di tre centimetri, che si può rappresentare con 3; e come una Linea di tre centimetri, spostandosi parallelamente a se stessa lungo un percorso di tre centimetri, formi un Quadrato di tre centimetri per ogni lato, che si può rappresentare con 32.

A questo il mio nipotino, tornando alla sua ipotesi di prima, e prendendomi alquanto di sorpresa, esclamò: «Bene, allora, se un Punto, spostandosi di tre centimetri, forma una Linea di tre centimetri rappresentata da 3, e se una Linea Retta di tre centimetri, spostandosi parallelamente a se stessa, forma un Quadrato di tre centimetri per lato, rappresentato da 32, deve seguirne che un Quadrato di tre centimetri per lato, spostandosi in qualche modo parallelamente a se stesso (ma non vedo come) debba formare un Qualcos'altro (ma non vedo cosa) di tre centimetri per ogni senso - e questo sarà rappresentato da 33»

«Vai a letto» dissi io, un po' seccato da questa interruzione. «Se tu dicessi cose meno insensate, ricorderesti di più quelle che hanno un senso».

Così il mio nipotino era scomparso, mogio mogio; e io me ne stavo a sedere accanto a mia moglie, sforzandomi di formulare un'immagine retrospettiva dell'anno 1999 e di anticipare le possibilità dell'anno 2000, ma non riuscivo ancora del tutto a liberarmi dai pensieri suscitati dalle chiacchiere del mio brillante piccolo Esagono. Nella clessidra che segnava le mezze ore non rimanevano che pochi granelli di sabbia. Riscuotendomi dalle mie fantasticherie, la voltai verso il Nord per l'ultima volta nel vecchio Millennio; e così facendo, esclamai ad alta voce: «Quel ragazzo è uno sciocco».

Subito avvertii una Presenza nella stanza, e un fiato gelido mi attraversò con un brivido tutta la persona. «Niente affatto,» esclamò mia moglie «e tu infrangi i Comandamenti insultando così il tuo nipotino». Ma non le dètti retta. Mi guardai intorno in ogni direzione, ma non riuscii a veder nulla; eppure continuavo a sentire una Presenza, e tremavo mentre il freddo soffio ritornava. Mi alzai. «Che c'è?» disse mia moglie. «Non ci sono correnti d'aria; che stai cercando? Non c'è niente». Non c'era niente; e mi rimisi a sedere tornando ad esclamare: «Quel ragazzo è uno sciocco, dico! 33 non può avere alcun significato in Geometria». Subito arrivò una risposta distintamente percettibile: «II ragazzo non è uno sciocco; e 33 in Geometria ha un significato evidente». Anche mia moglie aveva udito le parole, benché non ne avesse compreso il significato, e tutti e due balzammo in direzione della voce. Quale non fu il nostro orrore quando ci vedemmo davanti una Figura! A prima vista ci parve una Donna, vista di lato; ma un momento di osservazione bastò a mostrarmi che le sue estremità sfumavano in modo troppo sensibile per un'appartenente al Sesso Femminile. L'avrei ritenuto un Circolo, ma le sue dimensioni sembravano cambiare in modo impossibile per un Circolo o per qualunque altra Figura Regolare di cui avessi avuto esperienza.

Ma mia moglie non aveva né la mia esperienza, né la freddezza necessaria a notare queste caratteristiche. Con la solita fretta e con la solita irragionevole gelosia del suo Sesso, volò subito alla conclusione che una Donna fosse penetrata in casa da qualche piccola apertura. «Di dove viene questa persona?» chiese. «Caro, mi avevi promesso di non far aprire ventilatori nella casa nuova». «Ma non ce ne sono,» dissi io «e cosa ti fa pensare che questo estraneo sia una Donna? Con la mia Facoltà di Riconoscimento a Vista vedo che...». «Oh, la tua Facoltà di Riconoscimento a Vista, figurati!» rispose lei. «"Tastare è credere", e "Una Linea Retta al tocco, vale un Circolo alla vista"». (Erano due Proverbi molto comuni fra il Sesso Debole della Flatlandia).

«Be',» dissi io, perché avevo paura di irritarla «se così dev'essere, chiedi che si presenti». Con le sue maniere più cortesi, mia moglie si avvicinò all'estraneo: «Posso chiederle, Signora, di tastare...» poi, indietreggiando improvvisamente: «Oh! non è una Donna, e non ci sono nemmeno angoli, neanche una traccia di angolo! Possibile che abbia fatto una gaffe simile con un Circolo perfetto?».

«Io sono davvero un Circolo, in un certo senso,» rispose la Voce «anzi, un Circolo più perfetto di ogni altro in Flatlandia; ma per essere più precisi, io son parecchi Circoli in uno». Poi aggiunse gentilmente: «Ho un messaggio, cara Signora, per vostro marito, però non posso consegnarglielo alla vostra presenza; e se ci permetteste di ritirarci per qualche minuto...». Ma mia moglie non permise assolutamente che il nostro augusto visitatore si incomodasse in quel modo, e assicurando il Circolo che l'ora di ritirarsi era per lei passata da un pezzo, con molte e reiterate scuse per la sua recente indiscrezione si ritirò finalmente nelle sue stanze.

Guardai la clessidra. Gli ultimi granelli di sabbia erano caduti. Il terzo Millennio era incominciato.





§ 16. Sui vani tentativi dello Straniero di rivelarmi a parole i misteri della Spacelandia



Appena il Grido di Pace di mia moglie si fu dissolto in lontananza, incominciai ad avanzare verso lo Straniero con l'intenzione di guardarlo più da vicino e di invitarlo a sedersi; ma il suo aspetto mi fece restare muto e immobile dalla meraviglia. Benché non presentasse la minima traccia di angolarità, egli, tuttavia, continuava a variare ogni momento, raggiungendo dei gradi di misura e di lucentezza impossibili per qualsiasi Figura di cui avessi avuto esperienza. Mi balenò il pensiero di trovarmi davanti a un ladro o a un assassino, forse a un Isoscele mostruosamente Irregolare che, imitando la voce di un Circolo, fosse riuscito in qualche modo ad ottenere accesso alla casa e che ora si stesse preparando a trafiggermi col suo angolo acuto.

In un salotto, l'assenza di nebbia (e si dava il caso che in quei giorni la stagione fosse notevolmente asciutta) mi rendeva difficile affidarmi al Riconoscimento a Vista, specialmente a una distanza breve come quella in cui ci trovavamo. La paura mi fece abbandonare ogni riguardo; mi slanciai in avanti con un poco cerimonioso «Posso chiederle, Signore...», e lo tastai. Mia moglie aveva ragione. Non c'era traccia di un solo Angolo, non la minima ruvidezza o diseguaglianza: mai in vita mia m'ero imbattuto in un Circolo più perfetto. Egli rimase immobile mentre io gli camminavo intorno, partendo dal suo occhio e lì tornando. Era Circolare dappertutto, un Circolo perfettamente soddisfacente; non ci potevano esser dubbi in proposito. Allora seguì un dialogo, che mi sforzerò di buttar giù quanto più fedelmente potrò ricordarlo, tralasciando solo una parte delle scuse in cui mi profusi. In verità, mi sentivo pieno di vergogna e di umiliazione al pensiero che io, un Quadrato, avessi potuto commettere l'impertinenza di tastare un Circolo. Fu lo Straniero a cominciare per primo, un po' impazientito per la lunghezza dei miei preamboli.

STRANIERO. Mi avete tastato abbastanza, adesso? Non mi conoscete ancora?

IO. Illustrissimo Signore, perdonate la mia goffaggine, che non proviene dall'ignoranza delle usanze della buona società, ma da una certa sorpresa e nervosismo davanti a questa visita alquanto inattesa. E vi prego di non far parola a nessuno della mia indiscrezione, e specialmente a mia Moglie. Ma prima che la Signoria Vostra proceda a ulteriori comunicazioni, vorrebbe Ella degnarsi di soddisfare la curiosità di chi sarebbe lieto di sapere donde viene il suo Visitatore?

STRANIERO. Dallo Spazio, dallo Spazio, signor mio: e da dove, se no?

IO. Perdonatemi, Signore, ma non si trova nello Spazio anche adesso la Signoria Vostra, la Signoria Vostra come il suo umile servitore, in questo preciso momento?

STRANIERO. Bah! Che cosa ne sapete voi dello Spazio? Definitemelo, lo Spazio.

IO. Lo Spazio, mio Signore, è l'altezza e la larghezza prolungate all'infinito.

STRANIERO. Proprio così: vedete che voi non sapete che cosa sia, lo Spazio! Credete che consista di due sole Dimensioni; io, invece, sono venuto ad annunciarvene una Terza - altezza, larghezza, e lunghezza.

IO. La Signoria Vostra si diverte a scherzare. Anche noi parliamo di lunghezza e di altezza, o di larghezza e spessore, così indicando due Dimensioni con quattro nomi.

STRANIERO. Ma io non voglio dire solo tre nomi, ma Tre Dimensioni.

IO. Vorrebbe la Signoria Vostra indicarmi o spiegarmi in quale direzione si trova la Terza Dimensione, a me sconosciuta?

STRANIERO. È di lì che io vengo. È qui sopra, e qui sotto.

IO. Evidentemente la Signoria Vostra vuol dire a Nord e a Sud.

STRANIERO. Neanche per sogno. Voglio dire una direzione in cui voi non potete guardare, perché non avete occhi sulla vostra Superficie10.

IO. La Signoria Vostra mi scusi; ma una brevissima ispezione basterà a convincerla che io ho un occhio perfetto nel punto d'incontro di due dei miei lati.

STRANIERO. Sì: ma per guardare nello Spazio, l'occhio dovreste averlo non sul Perimetro, ma sulla Superficie, cioè su quello che voi probabilmente chiamerete il vostro interno; ma noi nella Spacelandia lo chiameremmo la vostra Superficie.

IO. Un occhio nel mio interno! Un occhio nello stomaco! La Signoria Vostra sta scherzando.

STRANIERO. Non ho nessuna voglia di scherzare. Vi dico che vengo dallo Spazio, anzi, visto che non volete capire che cosa voglia dire Spazio, dalla Terra delle Tre Dimensioni, da cui poco fa ho abbassato lo sguardo su questo vostro Piano che voi chiamate, guarda un po', Spazio. Da quella posizione di vantaggio ho scorto tutto quello di cui parlate come di solido (parola con cui voi volete dire «chiuso da quattro lati»): le vostre case, le vostre chiese, persino i vostri forzieri e casseforti, sì, anche l'interno del vostro stesso corpo con le sue viscere, tutto bell'aperto ed esposto al mio sguardo.

IO. Cose simili si fa presto a dirle, Signor mio!

STRANIERO. Ma non a provarle, volete dire. Ma io ho intenzione di provare le mie affermazioni.

Quando sono sceso quaggiù, ho visto i vostri quattro figli, i Pentagoni, ciascuno nella sua stanza, nonché i vostri due nipotini, gli Esagoni; ho visto il vostro Esagono più giovane intrattenersi alquanto con voi e quindi ritirarsi in camera sua, lasciando soli voi e vostra moglie. Ho visto i vostri servi Isosceli, in numero di tre, che cenavano in cucina, e il paggetto nel retrocucina. Poi sono venuto qui, e come credete che sia entrato?

IO. Dal tetto, immagino.

STRANIERO. Ma no. Il tetto di casa vostra, come sapete benissimo, è stato riparato di recente, e non ha neanche un'apertura da cui possa passare una Donna. Vengo dallo Spazio, vi dico.

Non siete persuaso da quanto vi ho detto dei vostri figli e della vostra casa?

IO. La Signoria Vostra saprà certo che quei dati riguardanti la casa e la famiglia di questo suo umile servitore possono essere facilmente reperiti nel vicinato da chiunque possegga gli ampi mezzi di ottenere informazioni che ha Vostra Signoria.

STRANIERO (fra sé). Che devo fare? Un momento: mi viene in mente un altro argomento. Quando vedete una Linea Retta - vostra moglie, per esempio - quante Dimensioni le attribuite?

IO. La Signoria Vostra vorrebbe trattarmi come fossi uno del volgo che, nella sua ignoranza della Matematica, crede che una Donna sia davvero una Linea Retta, e solo di Una Dimensione. No, no, Signor mio; noi Quadrati la sappiamo più lunga, e, come la Signoria Vostra, ci rendiamo conto che una Donna, benché comunemente chiamata Linea Retta, è, in realtà e scientificamente, un Parallelogramma molto sottile, avente Due Dimensioni, come il resto di noi, cioè lunghezza e larghezza (o spessore).

STRANIERO. Ma il fatto stesso che una Linea Retta sia visibile implica che essa possiede anche un'altra Dimensione.

IO. Mio Signore, ho appena ammesso che una Donna è larga, non meno che lunga. Noi la sua lunghezza la vediamo, la sua larghezza la deduciamo; perché quest'ultima, sebbene quasi impercettibile, può essere misurata.

STRANIERO. Voi non mi comprendete. Voglio dire che quando vedete una Donna, oltre a dedurne la larghezza e a vederne la lunghezza, dovreste vedere quello che noi chiamiamo la sua altezza, per quanto quest'ultima Dimensione sia infinitesimale nel vostro paese. Se una linea avesse solo la lunghezza, senza l'«altezza», cesserebbe di occupare lo Spazio e diventerebbe invisibile. Di questo vi rendete conto, no?

IO. Davvero debbo confessare di non comprendere affatto la Signoria Vostra. In Flatlandia, quando vediamo una Linea, ne vediamo la lunghezza e la lucentezza. Se la lucentezza sparisce, la linea si estingue, e, come dite, cessa di occupare lo Spazio. Ma devo forse supporre che la Signoria Vostra dia alla lucentezza l'attributo di Dimensione, e che chiami «alto» quello che noi chiamiamo «lucente»?

STRANIERO. Niente affatto. Per «altezza» io intendo una Dimensione come la vostra lunghezza: solo che da voi l'«altezza» non è facilmente percettibile, essendo estremamente ridotta.

IO. Si fa presto a mettere alla prova la vostra affermazione, Signor mio. Voi dite che ho una Terza Dimensione, che chiamate «altezza». Ora, Dimensione comporta direzione e misura. Basta che misuriate la mia «altezza», o che mi diciate la direzione in cui questa mia «altezza» si estende, e io mi convertirò a quanto mi dite. Altrimenti la Signoria Vostra, che ha tanta comprensione, mi terrà per scusato.

STRANIERO (fra sé). Non posso fare nessuna delle due cose. Come riuscirò a convincerlo? Una semplice esposizione di fatti seguita da una dimostrazione visiva dovrebbe bastare. - Bene, Signore, ascoltatemi.

«Voi vivete su di un Piano. Voi chiamate Flatlandia la vasta superficie uniforme di quello che posso chiamare un fluido, sopra o nel quale voi e i vostri compatrioti vi muovete qua e là, senza sollevarvene né sprofondarvi.

«Io non sono una Figura Piana, ma un Solido. Voi mi chiamate Circolo; ma in realtà io non sono un Circolo, bensì un numero infinito di Circoli, di dimensioni varianti da un Punto a un Circolo di venticinque centimetri di diametro, posti l'uno sull'altro. Quando io interseco il vostro piano come sto facendo adesso, opero nel vostro piano una sezione che voi assai appropriatamente chiamate Circolo. Perché se una Sfera (è così che mi chiamo al mio paese) si manifesta a un abitante della Flatlandia, non può manifestarsi che come Circolo.

«Non vi ricordate - perché io, che vedo ogni cosa, ho scorto ieri notte la visione fantasmagorica della Linelandia impressa nella vostra mente - non vi ricordate, dico, che, quando entraste nel Regno di Linelandia, doveste manifestarvi al Re, non sotto forma di Quadrato, ma di Linea, perché quel Regno Lineare non aveva Dimensioni bastanti a raffigurarvi per intiero e mostrava di voi solo una fetta o sezione? Esattamente allo stesso modo, il vostro paese a Due Dimensioni non è abbastanza spazioso per raffigurare me, che sono un essere a Tre Dimensioni, ma di me può mostrare solo una fetta o sezione, ossia quello che chiamate un Circolo.

«La diminuita lucentezza del vostro occhio indica incredulità. Ma adesso preparatevi ad accogliere una prova concreta della verità delle mie affermazioni. Voi non potete vedere più di una delle mie sezioni, o Circoli, alla volta, poiché non avete la facoltà di sollevare lo sguardo dal piano della Flatlandia; ma potete almeno vedere che, via via che io mi alzo nello Spazio, le mie sezioni divengono più piccole. State a guardare, adesso mi alzerò: e l'effetto sul vostro occhio sarà tale che il mio Circolo diventerà sempre più piccolo, fino a diventare un punto e finalmente svanire».





Non ci fu nessun «innalzamento», almeno che io potessi vedere; ma egli rimpicciolì, e finalmente scomparve. Chiusi e riaprii l'occhio un paio di volte per assicurarmi che non stavo sognando. Ma non era un sogno. Infatti dalle profondità del nulla giunse una voce sorda - vicina al mio cuore, mi parve: «Sono sparito sì o no? Siete convinto ora? Be', adesso ritornerò gradualmente in Flatlandia, e voi vedrete la mia sezione farsi sempre più grande».

Nessun lettore della Spacelandia faticherà a capire che il mio ospite misterioso parlava la lingua della verità, anzi della semplicità. Ma per me, per quanto dotto fossi nella Matematica flatlandese, la questione non era affatto semplice. Il rozzo disegno che ho dato sopra mostrerà chiaramente a ogni bambino della Spacelandia che la Sfera, passando, nel suo moto ascensionale, per le tre posizioni colà indicate doveva per forza manifestarsi a me, o a qualunque altro abitante della Flatlandia, sotto forma di Circolo, prima grande, poi piccolo, e da ultimo piccolissimo, quasi della misura di un Punto. Ma, sebbene avessi i fatti davanti a me, le cause mi erano più oscure che mai. Tutto quanto potei afferrare fu che il Circolo era diventato più piccolo e che finalmente era svanito, e che adesso era ricomparso e stava rapidamente rifacendosi più grosso.

Quando fu ritornato alla misura originaria, emise un profondo sospiro, perché dal mio silenzio indovinava che non ero assolutamente riuscito a capirlo. E veramente adesso incominciavo a pensare che, dopotutto, non era un Circolo, ma chissà, magari un giocoliere estremamente abile; oppure erano forse vere le storie delle vecchie comari, e che Maghi e Incantatori esistevano sul serio.

Dopo una lunga pausa egli borbottò fra sé: «Rimane una sola risorsa, prima di passare all'azione. Devo tentare col sistema dell'Analogia». Poi ci fu una pausa ancora più lunga, dopo la quale egli riprese il nostro dialogo.

SFERA. Ditemi, Signor Matematico; se un Punto si spostasse verso il Nord, lasciando dietro di sé una scia luminosa, come chiamereste quella scia?

IO. Una Linea Retta.

SFERA. E quante estremità ha una Linea Retta?

IO. Due.

SFERA. Adesso immaginate che questa Linea retta che punta verso Nord si sposti parallelamente a se stessa, a Est e a Ovest, così che ogni suo punto si lasci dietro come scia una Linea Retta. Come la chiamereste la Figura risultante? Supponiamo che si sposti per una distanza uguale alla Linea Retta di prima. Allora, come la chiamereste?

IO. Un Quadrato.

SFERA. E quanti lati ha un Quadrato? Quanti angoli?

IO. Quattro lati e quattro angoli.

SFERA. Adesso lavorate un po' di fantasia, e immaginate un Quadrato nella Flatlandia che si sposti parallelamente a se stesso verso l'alto.

IO. Come? Verso il Nord?

SFERA. No, non verso il Nord; verso l'alto; proprio fuori della Flatlandia.

«Se si spostasse verso il Nord, i punti meridionali del Quadrato dovrebbero passare per le posizioni precedentemente occupate dai punti settentrionali. Ma non è questo che intendo.

«Quello che intendo è che ogni vostro Punto - poiché voi siete un Quadrato e servirete allo scopo della mia spiegazione - vale a dire ogni punto in voi, cioè in quello che voi chiamate l'interno del vostro corpo, deve attraversare lo Spazio diretto verso l'alto, in modo che nessun Punto passi per una posizione precedentemente occupata da qualsiasi altro Punto; ma ogni Punto descriva una Linea Retta sua propria. Tutto ciò è in accordo con l'Analogia e vi sarà certo chiaro».

Reprimendo la mia impazienza (perché adesso provavo una forte tentazione di scagliarmi ciecamente contro il mio Visitatore e di scaraventarlo nello Spazio, o fuori della Flatlandia, dovunque, pur di liberarmi di lui), replicai: «E quale sarebbe la natura della Figura che io formerei con questo moto che vi siete compiaciuto di descrivere con l'espressione "verso l'alto"? Si potrà pur descrivere nel linguaggio flatlandese, no?».

SFERA. Oh, certo. È tutto chiaro e semplice, e in stretto accordo con l'Analogia... solo, però, che il risultato non dovrete chiamarlo una Figura, ma un Solido. Ma ve lo descriverò io. Anzi, non io, ma l'Analogia.

«Abbiamo cominciato con un singolo Punto, che naturalmente, essendo un Punto esso stesso, non ha che un Punto terminale.

«Un Punto produce una Linea con due Punti terminali.

«Una Linea produce un Quadrato con quattro Punti terminali.

«Ora siete in grado di rispondere da solo alla vostra stessa domanda: 1, 2, 4 formano evidentemente una Progressione Geometrica. Quale sarà il prossimo numero?».

IO. Otto.

SFERA. Precisamente. Quell'unico Quadrato produrrà un Qualcosa-che-voi-ancora-non-sapete-come-si-chiama-ma-che-noi-chiamiamo-Cubo, il quale ha otto Punti terminali. Siete persuaso adesso?

IO. E questa Creatura ha dei lati, così come ha degli angoli o ciò che voi chiamate «Punti terminali»?

SFERA. Naturalmente: tutto come vuole l'Analogia. Ma, a proposito, non quello che voi chiamate lati, ma quello che noi chiamiamo facce. Voi li chiamereste Solidi.

IO. E quanti solidi o facce avrà questo Essere che io debbo generare mediante il movimento dell'interno del mio corpo in una direzione «verso l'alto», e che voi chiamate Cubo?

SFERA. E me lo chiedete? Voi, un Matematico! Il lato di ogni cosa indica sempre, per cosi dire, un'unica Dimensione che si estende dietro la cosa. Di conseguenza, dal momento che non ci sono Dimensioni dietro a un Punto, un Punto ha 0 lati; una Linea, per così dire, ha 2 lati (perché i Punti di una Linea possono chiamarsi, per cortesia, i suoi lati); un Quadrato ha 4 lati; 0, 2, 4; come la chiamate una Progressione del genere?

IO. Aritmetica.

SFERA. E quale numero viene dopo?

IO. Sei.

SFERA. Precisamente. Vedete quindi che avete risposto da solo alla vostra domanda. Il Cubo che generereste sarebbe delimitato da sei facce, vale a dire da sei superfici corrispondenti all'interno del vostro corpo. Vi pare di vederlo, ora, eh?

«Mostro,» gridai «giocoliere, incantatore, sogno o diavolo che tu sia, non tollererò oltre i tuoi scherzi. O tu o io!». E pronunciando queste parole mi scagliai contro di lui.





§ 17. Come la Sfera, avendo tentato invano con le parole, fece ricorso ai fatti



Ma fu invano. Investii violentemente lo Straniero col mio angolo retto più duro, spingendolo con una forza che sarebbe bastata a distruggere qualunque Circolo ordinario: ma me lo sentii scivolare via, con un moto lento e inarrestabile; non che si spostasse a sinistra o a destra, era come se in qualche modo uscisse fuori del mondo, e scomparisse nel nulla. Ben presto non ci fu che un vuoto. Ma continuavo a sentire la voce dell'intruso.

SFERA. Perché vi rifiutate di dare ascolto alla ragione? Avevo sperato di trovare in voi, che siete un uomo di senno e un matematico provetto, un apostolo per il Vangelo delle Tre Dimensioni, che a me è concesso predicare soltanto una volta ogni mille anni; ma ora non so come fare a convincervi. Un momento, ho trovato. I fatti, e non le parole, proclameranno la verità. Ascoltatemi, amico mio.

«Vi ho detto che dalla mia posizione nello Spazio io posso vedere l'interno di tutte le cose che voi considerate chiuse. Per esempio, vedo in quell'armadio vicino a voi parecchie di quelle cose che chiamate scatole (ma che, come ogni altra cosa in Flatlandia, non hanno cima né fondo), piene di denaro; vedo anche due tavolette di conti. Ora scenderò in quell'armadio, prenderò una di quelle tavolette e ve la porterò. Vi ho visto chiudere a chiave l'armadio mezz'ora fa, e so che avete la chiave con voi. Ma io scendo dallo Spazio; gli sportelli, come vedete, rimangono intatti. Ora sono nell'armadio e sto prendendo la tavoletta. Ce l'ho. Ora salgo con lei».

Mi precipitai all'armadio e spalancai lo sportello. Una delle tavolette era scomparsa. Con una risata di scherno, lo Straniero comparve all'angolo opposto della stanza, e al tempo stesso la tavoletta apparve sul pavimento. La presi. Non poteva esserci dubbio: era la tavoletta mancante.

Emisi un gemito d'orrore, e sospettai di non essere più in possesso di tutte le mie facoltà; ma lo Straniero proseguì: «Certo, adesso avrete visto che solo la mia, e nessun'altra, è una spiegazione del tutto adeguata del fenomeno. Quelle che chiamate cose Solide sono in realtà delle Superfici; quello che chiamate Spazio non è in realtà che un grande Piano. Io sono nello Spazio, e guardo giù all'interno delle cose di cui voi vedete solo l'esterno. Anche voi potreste lasciarlo, questo Piano, se solo riusciste a raccogliere tutta la forza di volontà necessaria. Basterebbe uno spostamento minimo verso l'alto o verso il basso per mettervi in grado di vedere tutto quello che io vedo.

«Più io mi sollevo, più mi allontano dal vostro Piano, e più vedo, benché naturalmente lo veda in una scala più piccola. Per esempio, adesso sto salendo; ora vedo il vostro vicino, l'Esagono, con i componenti della sua famiglia nelle diverse stanze; ora vedo, dieci porte più in là, l'interno del Teatro dal quale il pubblico sta uscendo in questo momento; e, dall'altra parte, un Circolo nel suo studio, immerso nella lettura. Ora torno da voi. E come prova finale, che ne direste se vi toccassi, appena appena, nello stomaco? Non vi farò male, e del resto anche se ne soffriste un lieve dolore, niente sarà in confronto al beneficio mentale che ne riceverete».

Prima che potessi pronunziare una parola di rimostranza, sentii un dolore cocente nelle viscere, e una risata demoniaca parve scaturire da dentro di me. Un momento dopo, la fitta accecante era passata, senza lasciare altra traccia che un dolore sordo, e lo Straniero incominciava a ricomparire dicendo, a mano a mano che le sue proporzioni aumentavano: «Ecco, non vi ho fatto troppo male, vero? Se non siete persuaso ora, non so che cosa ci vorrà per convincervi. Che ne dite?».

La mia decisione era presa. Accettare un'esistenza soggetta alle arbitrarie intrusioni di un Mago, capace di giocare simili tiri al mio stomaco, era intollerabile. Se solo avessi potuto inchiodarlo contro il muro, in un modo qualsiasi, finché non fossero giunti degli aiuti!

Una volta ancora mi scagliai contro di lui col mio angolo più duro, gettando allo stesso tempo l'allarme in tutta la casa con le mie grida di aiuto. Credo che al momento del mio assalto lo Straniero si fosse abbassato sotto il livello del nostro Piano, e facesse veramente difficoltà ad alzarsi. In ogni modo, egli rimase immobile, mentre io, sentendo, così mi parve, il rumore di qualche soccorso che arrivava, continuavo a spingerlo con rinnovato vigore, sempre chiamando aiuto.

La Sfera fu percorsa da un brivido convulso. «Così non va,» mi parve di sentirgli dire «se non ascolta la voce della ragione, dovrò ricorrere all'ultima risorsa della civiltà». Poi, apostrofandomi con voce più alta, pronunziò in fretta: «Ascoltate: nessun estraneo deve essere testimone di quanto avete visto. Rispedite via subito vostra moglie, prima che entri nella stanza. Il Vangelo delle Tre Dimensioni non dev'essere frustrato in questo modo, né debbono esser gettati via i frutti di mille anni di attesa. La sento venire. Indietro! Indietro! Via da me, o dovrete venire con me - là dove non sapete - nella Terra delle Tre Dimensioni!».

«Sciocco! Pazzo! Irregolare!» esclamai io. «Non ti lascerò più andare; pagherai il fio delle tue imposture».

«Ah! A questo siamo giunti?» tuonò lo Straniero. «Allora affronta il tuo fato: uscirai dal tuo Piano. Uno, due, tre! Ecco fatto!».





§ 18. Come venni in Spacelandia, e quello che vi vidi



Un orrore indicibile s'impossessò di me. Dapprima l'oscurità; poi una visione annebbiata, stomachevole, che non era vedere; vedevo una Linea che non era una Linea; uno Spazio che non era uno Spazio: io ero io, e non ero io. Quando ritrovai la voce, mandai un alto grido d'angoscia: «Questa è la follia o l'Inferno!». «Nessuno dei due» rispose calma la voce della Sfera. «Questo è il Sapere; sono le Tre Dimensioni: riapri l'occhio e cerca di guardare per un po'»

Guardai e, oh meraviglia! un nuovo mondo! Ecco che avevo davanti a me, visibile e corporeo, tutto quanto prima d'allora avevo dedotto, congetturato, sognato, intorno alla perfetta bellezza Circolare. Quello che pareva il centro della forma dello Straniero si apriva ora al mio sguardo: ma non vedevo cuore, né polmoni, né arterie di sorta, solo un Qualcosa di bello e di armonioso che non sapevo come chiamare; ma voi, miei Lettori della Spacelandia, lo chiamereste la Superficie di una Sfera.

Prostrandomi mentalmente davanti alla mia Guida proferii: «Com'è possibile, o divino ideale di perfetta bellezza e sapienza, che io veda il tuo interno, eppure non possa scorgere il tuo cuore, i tuoi polmoni, le tue arterie, il tuo fegato?». «Non vedi quello che credi di vedere» rispose lui. «Non è dato né a te né ad alcun altro Essere di guardare le mie parti interne. lo appartengo a un ordine di Esseri diversi da quelli della Flatlandia. Se fossi un Circolo, le potresti vedere, le mie viscere, ma io sono un essere composto, come ti ho detto prima, da molti Circoli, i Molti in Uno, che in questo paese si chiama Sfera. E, proprio come l'esterno di un Cubo è un Quadrato, così l'esterno di una Sfera ha l'apparenza di un Circolo».

Per quanto perplesso dall'enigmatica dichiarazione del mio Maestro, non mostrai più alcuna irritazione verso di lui, ma lo adorai in silenzio. Lui continuò, con più dolcezza nella voce: «Non ti perdere d'animo se sulle prime non riesci a comprendere i più profondi misteri della Spacelandia. Essi ti si schiuderanno gradualmente. Incominciamo a dare uno sguardo dietro di noi alla regione donde tu vieni. Torna con me per un momento alle pianure della Flatlandia, e io ti mostrerò quello che più volte hai immaginato e congetturato con la ragione, ma che non hai mai visto con il senso della vista: un angolo visibile».

«Impossibile!» esclamai; ma seguii come in sogno la Sfera che mi faceva strada, finché la sua voce non mi arrestò ancora una volta: «Guarda laggiù, e osserva la tua Casa pentagonale con tutti i suoi abitanti».





Io guardai in basso, e vidi col mio occhio fisico tutti i particolari di quella unità domestica che fino allora avevo soltanto dedotto con il raziocinio. E com'erano povere e inadeguate le deduzioni a fronte della realtà che ora contemplavo! I miei quattro figli tranquillamente addormentati nelle Stanze a Nord-Ovest, i miei due nipotini orfani nell'ala a Sud; i servi, il maggiordomo, mia figlia, ciascuno nella sua stanza. Solo la mia carissima moglie, allarmata dalla mia prolungata assenza, aveva lasciato la sua stanza e andava su e giù per l'atrio, aspettando ansiosa il mio ritorno. Anche il paggio, destato dalle mie grida, aveva lasciato la sua stanza, e, col pretesto di vedere se per caso fossi caduto da qualche parte privo di sensi, stava ficcando il naso nell'armadio del mio studio. Tutto questo adesso potevo vederlo, non soltanto dedurlo; e, quando ci fummo avvicinati, fui in grado di distinguere persino il contenuto del mio armadio, e le due casse d'oro, e le tavolette a cui la Sfera aveva accennato.

Commosso dalla disperazione di mia moglie, sarei balzato giù a rassicurarla, ma mi trovai incapace di fare un movimento. «Non ti preoccupare di tua moglie» disse la mia Guida. «Non la lasceremo in ansia a lungo; frattanto, diamo un'occhiata alla Flatlandia».

Ancora una volta mi sentii sollevare nello Spazio. Era proprio come la Sfera aveva detto. Più ci allontanavamo dall'oggetto che stavamo osservando, più il campo visivo aumentava. La mia città natia, con l'interno di ogni casa e di ogni creatura ivi contenuta, si apriva al mio sguardo come in miniatura. Salimmo ancora e, oh, i segreti della terra, le profondità delle miniere e le più remote caverne dei monti, tutto si svelava davanti a me!

Sbigottito alla vista dei misteri della terra così rivelati al mio occhio indegno, dissi al mio Compagno: «Guarda, sono diventato come un Dio. Perché i saggi al nostro paese dicono che la visione di tutte le cose o, come essi si esprimono, l'onniveggenza, è attributo di Dio solo». C'era un po' di scherno nella voce dei mio Maestro quando rispose: «Davvero? Allora anche i borsaioli e gli assassini del mio paese dovrebbero essere venerati come Dei dai vostri saggi: perché non ce n'è uno che non veda quel che tu vedi ora. Ma dài retta a me, i vostri saggi si sbagliano».

IO. Allora l'onniveggenza è attributo di altri, oltre che di Dio?

SFERA. Non lo so. Ma se un borsaiolo o un assassino del nostro paese può vedere tutto quello che c'è nel vostro, non vuol dire che per questo il borsaiolo o l'assassino dovrebb'essere accettato da voi come un Dio. Questa onniveggenza, come la chiamate voi (non è una parola comune in Spacelandia), rende forse più giusti, più misericordiosi, meno egoisti, più amorosi? Macché. Allora come può rendere più divini?

IO. «Più misericordiosi, più amorosi!». Ma queste sono le qualità delle donne! E noi sappiamo che un Circolo è un Essere superiore a una Linea Retta in quanto il sapere e la saggezza sono da stimarsi più che il semplice amore.

SFERA. Non tocca a me classificare le facoltà umane in ordine di merito. Però molti fra i migliori e i più saggi della Spacelandia attribuiscono maggior valore agli affetti che al raziocinio, alle vostre disprezzate Linee Rette che ai vostri troppo lodati Circoli. Ma basta. Guarda laggiù. Lo conosci quell'edificio?

Lo guardai, e in lontananza vidi un'immensa struttura Poligonale, nella quale riconobbi il Palazzo dell'Assemblea Generale degli Stati della Flatlandia, circondato da fitte linee di edifici Pentagonali, l'una ad angolo retto con l'altra, che riconobbi per strade; e mi resi conto che stavo avvicinandomi alla grande Metropoli.

«Scendiamo qui» disse la mia Guida. Ormai era mattina, la prima ora del primo giorno del duemillesimo anno della nostra èra. Agendo, com'erano soliti, in stretta conformità con le tradizioni, i più alti Circoli del reame si erano riuniti in un conclave solenne, così come si erano riuniti nella prima ora del primo giorno dell'anno 1000, e anche nella prima ora del primo giorno dell'anno 0.

Qualcuno, che subito riconobbi per mio fratello, un Quadrato perfettamente Simmetrico e Segretario del Gran Consiglio, stava leggendo i verbali delle Assemblee precedenti. Dagli atti risultava che entrambe le volte: «Gli Stati essendo stati turbati da diversi malintenzionati che pretendevano di avere avuto delle rivelazioni da un altro Mondo, e che producevano dimostrazioni siffatte da ridurre in uno stato di folle esaltazione tanto se stessi quanto gli altri, era stato decretato all'unanimità dal Gran Consiglio che il primo giorno di ogni millennio fossero inviate delle ordinanze speciali ai Prefetti dei vari distretti della Flatlandia, acciocché facessero accurata ricerca di tali sconsigliati e, senza formalità di esame matematico, eliminassero ogni Isoscele di qualsiasi grado, fustigassero e imprigionassero ogni Triangolo Regolare, rinchiudessero ogni Quadrato o Pentagono nel manicomio del distretto, e mettessero agli arresti ogni Figura di rango superiore, trasferendola poi senza indugio alla Capitale, dove sarebbe stata interrogata e giudicata dal Consiglio».

«Senti qual è il tuo destino» mi disse la Sfera, mentre il Consiglio approvava formalmente la risoluzione per la terza volta. «La morte o la prigionia attendono l'Apostolo del Vangelo delle Tre Dimensioni».

«Non è così!» risposi io. «Adesso mi è tutto così chiaro, la natura del vero Spazio è così palpabile, che mi sembra di essere in grado di farla comprendere a un bambino. Permettimi di scendere giù a illuminarli, in questo stesso momento». «Non ancora» disse la mia Guida. «Ci sarà tempo anche per questo. Frattanto io debbo compiere la mia missione. Rimani lì al tuo posto». Dicendo queste parole, saltò con grande destrezza nel mare (se così posso chiamarlo) della Flatlandia, proprio in mezzo ai Consiglieri. «Io vengo» gridò «a proclamare che esiste una terra a Tre Dimensioni!».

Vidi molti dei Consiglieri più giovani trasalire di manifesto orrore mentre la sezione circolare della Sfera si allargava davanti ai loro occhi. Ma a un segnale del Circolo che presiedeva, e che non mostrò il minimo segno di allarme o di sorpresa, sei Isosceli di tipo inferiore si precipitarono sulla Sfera da sei punti diversi. «Lo abbiamo preso!» gridarono. «No; sì; lo teniamo! Se ne va! non c'è più!».

«Miei Onorevoli Colleghi,» disse il Presidente ai Circoli juniores del Consiglio «non c'è alcun bisogno di stupirsi; dagli archivi segreti, ai quali io solo ho accesso, risulta che un fatto analogo si è già verificato all'inizio dei due ultimi millenni. Naturalmente voi non farete il minimo accenno a quest'inezia fuori della Sala del Consiglio».

Quindi alzò la voce, chiamando le guardie. «Arrestate gli agenti di polizia; imbavagliateli. Conoscete il vostro dovere». Quand'ebbe abbandonato al loro destino i poveri agenti - sventurati e involontari testimoni di un Segreto di Stato che non era loro concesso di rivelare - egli tornò a rivolgersi ai Consiglieri. «Miei Onorevoli Colleghi, essendo conclusi i Lavori del Consiglio, non mi resta che augurarvi un felice Anno Nuovo». Prima di congedarsi si dilungò alquanto per esprimere al Segretario, il mio eccellente ma sventuratissimo fratello, il suo sincero rammarico perché, in conformità ai precedenti, e per la tutela del segreto, non poteva evitare di condannarlo alla prigionia perpetua; aggiunse tuttavia qualche parola di rallegramento per il fatto che, se beninteso egli non avesse fatto cenno a quanto era accaduto quel giorno, gli sarebbe stata risparmiata la vita.





§ 19. Come, per quanti altri misteri della Spacelandia la Sfera mi mostrasse, io continuassi a desiderarne di più; e quello che ne venne



Quando vidi trascinar via il mio povero fratello feci per saltar giù nella Sala del Consiglio, mosso dal desiderio di intercedere per lui o almeno di dirgli addio. Ma scoprii di non avere alcun potere di muovermi per conto mio. Dipendevo totalmente dalla volontà della mia Guida, la quale disse in tono cupo: «Non ti curare di tuo fratello; forse avrai parecchio tempo per condolerti con lui in futuro. Seguimi».

Salimmo ancora una volta nello Spazio. «Fino ad ora,» disse la Sfera «non ti ho mostrato che delle Figure Piane e il loro interno. Ora devo farti fare la conoscenza dei Solidi, e rivelarti lo schema secondo cui sono costruiti. Guarda questa moltitudine di cartoncini quadrati. Vedi, ne metto uno su di un altro; non, come potresti credere, l'uno a Nord dell'altro, ma sull'altro. Ne aggiungo un secondo, un terzo. Guarda, sto costruendo un Solido mediante una quantità di Quadrati paralleli fra loro. Ora il Solido è completo, essendo altrettanto alto che lungo e largo, e noi lo chiamiamo Cubo».

«Perdonatemi, Signore,» risposi io «ma al mio occhio ha l'aspetto di una Figura Irregolare di cui l'interno sia visibile; in altre parole, non mi sembra di vedere un Solido, ma un Piano come noi lo concepiamo in Flatlandia; solo di un'Irregolarità che è l'indice di un mostruoso criminale, tanto che la sua sola vista è penosa al mio occhio».





«È vero,» disse la Sfera «a te sembra un Piano perché non sei abituato alla luce e all'ombra e alla prospettiva; proprio come in Flatlandia un Esagono apparirebbe come una Linea Retta a chi non possedesse l'Arte del Riconoscimento a Vista. Ma in realtà è un Solido, come apprenderai appena lo "tasterai"».

E allora mi presentò al Cubo, e io scoprii che quest'Essere meraviglioso in realtà non era un Piano ma un Solido; e che era dotato di sei facce piane e di otto punti terminali chiamati angoli solidi; e ricordai l'affermazione della Sfera, che proprio una Creatura come questa sarebbe stata formata da un Quadrato che si muovesse, nello Spazio, parallelamente a se stesso; e mi compiacqui al pensiero che una Creatura tanto insignificante qual ero io potesse esser considerata in un certo senso la Progenitrice di un così illustre rampollo.

Ma ancora non riuscivo a comprendere appieno il significato di quel che il mio Maestro mi aveva detto a proposito di «luce», di «ombra» e di «prospettiva»; e non esitai a metterlo a parte delle mie difficoltà.

Se ripetessi le spiegazioni su questi argomenti fornitemi dalla Sfera, per succinto e chiaro che fossi, riuscirei tedioso a un abitante dello Spazio, che queste cose conosce già. Basti sapere che grazie alla limpidezza delle sue spiegazioni, e al suo cambiare le luci e le posizioni degli oggetti, e al suo consentire a che io tastassi i vari oggetti e persino la sua sacra Persona, essa riuscì finalmente a rendermi chiara ogni cosa, così che ora potevo distinguere in un batter d'occhio un Circolo da una Sfera, una Figura Piana da una Solida.

Questo fu l'apice, il Paradiso della mia avventura strana e memorabile. Dopo di ciò non ho da narrare che la storia della mia miserabile caduta: tanto più miserabile, in quanto assolutamente immeritata. Perché infatti solleticare la sete del sapere per poi deluderla e punirla? La mia volontà indietreggia di fronte al doloroso compito di rievocare la mia umiliazione; eppure, come un secondo Prometeo, sopporterò questo, e anche di peggio, pur di riuscire con qualsiasi mezzo a suscitare nell'intimo dell'umanità sia Piana che Solida uno spirito di rivolta contro la presunzione che vorrebbe limitare le nostre Dimensioni a Due, a Tre o a qualsiasi numero che non sia Infinito. Via le considerazioni personali, dunque! Continuerò fino in fondo, come ho iniziato, senz'altre digressioni o anticipazioni, seguendo il piano sentiero dell'obbiettività storica. I fatti precisi, le parole esatte - ed esse sono state impresse a fuoco nella mia mente - saranno esposti senza alterazioni di sorta; e giudichino i miei Lettori fra il destino e me.

La Sfera avrebbe volentieri continuato le sue lezioni addottrinandomi nella conformazione di tutti i Solidi Regolari, Coni, Piramidi, Cilindri, Pentaedri, Esaedri, Dodecaedri e Sfere; ma io mi azzardai a interromperla. Non che fossi sazio di sapere. Al contrario, avevo sete dell'acqua di fonti ancora più profonde e più ricche di quella che mi offriva.

«Perdonami,» dissi «o Tu a cui non devo più rivolgermi come alla Perfezione di ogni Bellezza; ma lascia che ti chieda di accordare al tuo servo una vista del tuo interno».

SFERA. Del mio che?

IO. Del tuo interno: del tuo stomaco, dei tuoi intestini.

SFERA. Donde viene questa richiesta inopportuna, impertinente? E che vuoi dire dicendo che io non sono più la Perfezione di ogni Bellezza?

IO. Mio Signore, la vostra stessa sapienza mi ha insegnato ad aspirare ad Uno ancora più grande, più bello, e più vicino alla Perfezione, di voi. Come voi stesso, superiore a ogni forma della Flatlandia, unite più Circoli in uno, così senza dubbio c'è Qualcuno al disopra di voi che unisce più Sfere in un'Unica Esistenza Suprema, superiore persino ai Solidi della Spacelandia. E come noi, che ora siamo nello Spazio, ci chiniamo a guardare la Flatlandia e vediamo l'interno di ogni cosa, così certamente c'è ancora sopra di noi una regione più alta, più pura, dove certamente tu ti riprometti di condurmi - o Tu, che io chiamerò sempre, dovunque e in ogni Dimensione, mio Sacerdote, mio Filosofo, e Amico - uno Spazio ancora più spazioso, una Dimensionalità ancora più dimensionabile, dalla cima della quale ci chineremo insieme sull'interno rivelato delle cose solide, e dove le tue stesse viscere, e quelle delle Sfere tue sorelle, saranno esposte alla vista del povero, vagante, esule dalla Flatlandia, al quale già tanto è stato concesso.

SFERA. Bah! Sciocchezze! Basta con queste chiacchiere! Il tempo è breve, e c'è ancora parecchio da fare prima che tu possa essere in grado di proclamare il Vangelo delle Tre Dimensioni davanti ai tuoi ciechi, ottenebrati compatrioti in Flatlandia.

IO. No, grazioso Maestro, non negarmi quello che so essere in tuo potere di fare. Concedimi solo una fuggevole immagine del tuo interno, e io me ne appagherò per sempre, restando da quel momento il tuo docile allievo, il tuo eterno schiavo, pronto a ricevere tutti i tuoi insegnamenti e a nutrirmi delle parole che cadranno dalle tue labbra.

SFERA. Bene, allora, tanto per soddisfarti e per farti tacere, lascia che io ti dica subito che ti mostrerei quello che chiedi se potessi; ma non posso. Vorresti che rovesciassi il mio stomaco come un guanto per pura cortesia verso di te?

IO. Ma il mio Signore mi ha fatto vedere le viscere di tutti i miei compatrioti nella Terra delle Due Dimensioni quando mi ha condotto con sé nella Terra delle Tre Dimensioni. Che cosa c'è, dunque, di più facile che condurre ora il suo servo in una seconda spedizione, questa volta verso la beata Regione delle Quattro Dimensioni, donde ancora una volta mi chinerò con lui su questa Terra delle Tre Dimensioni, e vedrò l'interno di ogni cosa tridimensionale, i segreti della terra solida, i tesori delle miniere della Spacelandia e le viscere di ogni creatura solida vivente, anche delle nobili e venerabili Sfere?

SFERA. Ma dov'è questa Terra delle Quattro Dimensioni?

IO. Io non lo so: ma senza dubbio il mio Maestro lo sa.

SFERA. No. Un paese simile non esiste. La sola idea che possa esistere è assolutamente inconcepibile.

IO. Non è inconcepibile per me, mio Signore, e perciò ancor meno inconcepibile per il mio Maestro. No, non dispero che anche qui, in questa Regione delle Tre Dimensioni, l'arte della Signoria Vostra possa rendermi visibile la Quarta Dimensione; proprio come nella Terra delle Due Dimensioni l'ingegno del mio Maestro ha saputo aprire gli occhi del suo cieco servo alla presenza invisibile di una Terza Dimensione, benché io non la vedessi.

«Vorrei ricapitolare il passato. Non mi è stato insegnato laggiù che, quando vedevo una Linea e deducevo un Piano, io in realtà vedevo una Terza Dimensione non riconosciuta, che non era la stessa cosa della lucentezza, e chiamata "altezza"? E non ne segue che, in questa regione, quando vedo un Piano e deduco un Solido, in realtà vedo una Quarta Dimensione non riconosciuta, che non è la stessa cosa del colore, ma che esiste, benché infinitesimale e impossibile a misurarsi?

«E oltre a ciò, vi è l'Argomento portato dall'Analogia delle Figure».

SFERA. L'Analogia! Sciocchezze: che analogia?

IO. La Signoria Vostra sta mettendo il suo servo alla prova per vedere se ricorda le rivelazioni che gli sono state fatte. Non scherzate con me, mio Signore; io sono affamato, assetato di sapere. Senza dubbio noi non possiamo vederla ora, quell'altra Spacelandia, perché non abbiamo occhi nei nostri stomaci. Ma proprio come il Regno della Flatlandia esisteva, benché quel povero minuscolo Monarca della Linelandia non potesse voltarsi né a destra né a sinistra per scorgerlo, e proprio come esisteva lì accanto, a contatto della mia superficie, la Terra delle Tre Dimensioni, benché io povero cieco senza sensi non avessi il potere di toccarla, né occhio nel mio interno per discernerla, così certamente c'è una Quarta Dimensione, che il mio Signore percepisce con l'occhio interiore del pensiero. E, che debba esistere, il mio Signore in persona me l'ha appreso. O è forse possibile che abbia dimenticato quel che egli stesso ha insegnato al suo servo?

«In Una Dimensione, un Punto in movimento non generava una Linea con due Punti terminali?

«In Due Dimensioni, una Linea in movimento non generava un Quadrato con quattro Punti terminali?

«In Tre Dimensioni, un Quadrato in movimento non generava - e questo mio occhio non l'ha forse contemplato - quell'Essere benedetto, un Cubo, con otto Punti terminali?

«E in Quattro Dimensioni, un Cubo in movimento non darà origine - ahimè per l'Analogia e ahimè per il Progresso della Verità se così non fosse! - non darà origine, dicevo, il movimento di un Cubo divino, a un Organismo più divino con sedici Punti terminali?

«Osservate la conferma infallibile della serie, 2, 4, 8, 16: non è una Progressione Geometrica, questa? - se posso citare le stesse parole dei mio Signore - "in stretto accordo con l'Analogia"?

«Ancora: non mi ha forse insegnato il mio Signore che, come una Linea è delimitata da due punti, e un Quadrato da quattro Linee, così un Cubo dovrà essere delimitato da sei Quadrati? Osservate ancora una volta la conferma della serie, 2, 4, 6: non è questa una Progressione Aritmetica? E perciò non ne segue, necessariamente, che il rampollo più divino del divino Cubo nella Terra delle Quattro Dimensioni dovrà essere delimitato da otto Cubi: e non è anche questo, come il mio Signore mi ha insegnato a credere, "in stretto accordo con l'Analogia"?

«Oh, mio Signore, mio Signore, guardate, io mi abbandono fiduciosamente alle congetture, ignorando i fatti; e faccio appello alla Signoria Vostra perché confermi o neghi le mie logiche previsioni. Se sono in errore, chiedo venia, e non cercherò più una Quarta Dimensione; ma se sono nel giusto, il mio Signore ascolterà la voce della ragione.

«Io vi domando perciò: è avvenuto prima d'ora che i vostri compatrioti abbiano assistito alla discesa di Esseri di un ordine superiore, capaci di entrare nelle stanze chiuse, come la Signoria Vostra è entrata nella mia, senza aprire porte o finestre, apparendo e scomparendo a piacere? Sulla risposta a questa domanda sono pronto a puntare ogni cosa. Negate, e d'ora in avanti tacerò. Ma datemi una risposta».

SFERA (dopo una Pausa). Così si racconta. Ma quanto ai fatti l'opinione degli Uomini è divisa. E anche ammettendo i fatti, le spiegazioni di essi sono diverse. E in ogni caso, per quanto grande possa essere il numero delle diverse spiegazioni, nessuno ha abbracciato né ha proposto la teoria di una Quarta Dimensione. Perciò ti prego di cessare questo vaniloquio, e di tornare al sodo.

IO. Ne ero certo. Ero certo che le mie previsioni erano giuste. E ora abbi pazienza con me e rispondimi a un'ultima domanda, o ottimo fra i Maestri! Coloro che sono comparsi in questo modo - nessuno sa di dove - e che sono ritornati via - nessuno sa dove - hanno anch'essi contratto le loro sezioni per poi svanire, in qualche modo, in quello Spazio più Spazioso dove ora ti supplico di condurmi?

SFERA (pensierosa). Sì, sono scomparsi, certo - se mai sono apparsi. Ma la maggior parte delle persone dicono che queste visioni sono state generate dal pensiero - tu non mi comprenderai -, dalla mente; dall'angolarità perturbata del Veggente.

IO. Dicono così? Oh, non credetegli! Oppure, se davvero fosse così, cioè che quell'altro Spazio fosse in realtà la Thoughtlandia, allora conducetemi in quella regione benedetta, dove io col Pensiero vedrò l'interno di ogni cosa solida! Là, davanti al mio occhio affascinato, un Cubo, muovendosi non so verso quale direzione completamente nuova, ma in stretto accordo con l'Analogia (così da far passare ogni particella del suo interno, con una sua scia, attraverso uno Spazio di nuovo genere) creerà una perfezione ancor più perfetta della sua, con sedici angoli terminali Super-Solidi, e un Perimetro di Otto Cubi solidi. E una volta colà, vorremo arrestare il corso della nostra ascesa? In quella beata regione a Quattro Dimensioni, indugeremo forse sulla soglia della Quinta, e non vi entreremo? Ah, no! Decidiamo piuttosto che la nostra ambizione si elevi di pari passo con la nostra ascesa corporea. Allora, cedendo all'assalto del nostro intelletto, le porte della Sesta Dimensione si spalancheranno; e dopo quella una Settima, e quindi un'Ottava...

Non so per quanto avrei continuato su questo tono. Invano la Sfera ripeté con voce tonante il suo ordine di tacere, e mi minacciò delle più crudeli punizioni se avessi insistito. Niente avrebbe potuto arginare la piena delle mie estatiche aspirazioni. Forse meritavo il biasimo; ma ero proprio come intossicato dalle recenti sorsate di Verità che egli stesso mi aveva elargito. Comunque, la fine non si fece aspettare troppo. Le mie parole furono Interrotte di colpo da uno schianto esterno, e da un altro schianto simultaneo dentro di me, e io mi trovai catapultato nello spazio a una velocità che mi impediva di parlare. Giù, giù! giù! Scendevo rapidamente; e sapevo che il ritorno in Flatlandia era il mio destino. Ebbi un'immagine, un'ultima e indimenticabile immagine di quella landa monotona e piatta (che stava ora per ridiventare il mio Universo) spiegata davanti al mio occhio. Poi un ultimo immenso fragore di tuono che tutto suggellava e, quando ebbi ripreso conoscenza, io ero di nuovo un comune, strisciante Quadrato nel mio studio, a casa mia, e sentivo il Grido di Pace di mia moglie che si avvicinava.





§ 20. Come la Sfera m'indusse a una visione



Benché avessi meno di un minuto per riflettere, sentii, grazie a una specie di istinto, che dovevo assolutamente nascondere a mia moglie le mie esperienze. Non che io mi rendessi conto, in quel momento, che ci sarebbe stato qualche pericolo se lei avesse divulgato il mio segreto, ma sapevo che a qualunque Donna della Flatlandia la narrazione delle mie avventure sarebbe per forza risultata incomprensibile. Cosi mi ingegnai di rassicurarla raccontandole la storia, inventata lì per li, che ero accidentalmente caduto nella botola della cantina, e che ero rimasto là sotto disteso e privo di sensi.

Nel nostro Paese l'attrazione verso il Sud è tanto debole che anche a una Donna la mia storia doveva sembrare straordinaria e pressoché incredibile; ma mia moglie, il cui buon senso supera di parecchio quello della media del suo Sesso, e che si era resa conto che mi trovavo in un insolito stato di eccitazione, non stette a discutere con me sull'argomento, ma insisté nel dire che non stavo bene e che avevo bisogno di riposo. Fui lieto della scusa per ritirarmi in camera mia a riflettere in pace su quanto era accaduto. Quando finalmente fui solo, caddi in una specie di sopore; ma prima che mi si chiudesse l'occhio tentai di ricostruire la Terza Dimensione, e in ispecial modo il processo mediante il quale un Cubo si genera dal movimento di un Quadrato. Non era tutto chiaro come avrei desiderato; ma ricordavo che doveva essere «verso l'Alto, ma non verso il Nord», e decisi ostinatamente di ritenere nella mente queste parole come la chiave che, se afferrata saldamente, non avrebbe mancato di condurmi alla soluzione. Così, ripetendo meccanicamente, come una formula magica, «verso l'Alto, ma non verso il Nord», piombai in un sonno profondo e ristoratore.

Mentre dormivo feci un sogno. Mi parve di trovarmi ancora una volta accanto alla Sfera, la cui tinta splendente indicava che la sua ira contro di me aveva lasciato il posto a una perfetta placidità. Stavamo muovendoci insieme verso un punto luminoso ma infinitamente piccolo sul quale il Maestro dirigeva la mia attenzione. Via via che ci avvicinavamo, mi parve che se ne sprigionasse un lieve rumore simile al ronzio di uno dei vostri tafani della Spacelandia, solo assai meno vibrato, anzi così tenue che, anche nel perfetto silenzio del vuoto attraverso il quale ci libravamo, il rumore non raggiunse il nostro orecchio finché non arrestammo il volo a una distanza di un po' meno di venti diagonali umane.

«Guarda laggìù,» disse la mia Guida «nella Flatlandia tu hai vissuto, della Linelandia tu hai avuto una visione; con me ti sei innalzato alle altezze della Spacelandia; ora, per completare il quadro della tua esperienza, ti condurrò verso il basso, nelle più oscure profondità dell'esistenza, nel reame di Pointlandia, nell'abisso dell'adimensionale.

«Osserva quella miserabile creatura. Quel Punto è un Essere come noi, ma confinato nel baratro adimensionale. Egli stesso è tutto il suo Mondo, tutto il suo Universo; egli non può concepire altri fuor di se stesso: egli non conosce lunghezza, né larghezza, né altezza, poiché non ne ha esperienza; non ha cognizione nemmeno del numero Due; né ha un'idea della pluralità, poiché egli è in se stesso il suo Uno e il suo Tutto, essendo in realtà Niente. Eppure nota la sua soddisfazione totale, e traine questa lezione: che l'essere soddisfatti di sé significa essere vili e ignoranti, e che è meglio aspirare a qualcosa che essere ciecamente, e impotentemente, felici. Ascolta, adesso».

S'interruppe; e in quel momento dalla creaturina ronzante si levò un lieve ticchettio, basso e monotono ma distinto, come da uno dei vostri fonografi di Spacelandia, e io ne distinsi queste parole: «Infinita beatitudine dell'esistenza! Esso è; e non c'è altro al di fuori di Esso».

«Cosa vuol dire con "esso"» dissi io «quella piccola creatura?». «Vuol dire se stesso» disse la Sfera. «Non hai notato prima di ora che i bambini e le persone infantili, che non sanno distinguere fra se stessi e il mondo, parlano di sé alla Terza Persona? Ma taci».

«Esso riempie ogni Spazio,» continuò la piccola Creatura nel suo soliloquio «e quello che Esso riempie, Esso è. Quello che Esso pensa, Esso lo dice; e quello che Esso dice, Esso lo ode; ed Esso è Pensatore, Parlatore, Ascoltatore, Pensiero, Parola, Audizione; è l'Uno, e tuttavia il Tutto nel Tutto. Ah, la felicità, ah, la felicità di Essere!».

«Perché non gli apri gli occhi, a quel cosino, in modo che la finisca col suo compiacimento?» dissi io. «Digli che cosa è in realtà, come lo hai detto a me; rivelagli le anguste limitazioni della Pointlandia, e conducilo verso qualcosa di più alto». «Non è facile,» disse il mio Maestro «provaci tu».

Al che, levando alta la voce, dissi al Punto così:

«Silenzio, silenzio, Creatura spregevole! Tu ti chiami il Tutto nel Tutto, e invece sei il Nulla: il tuo cosiddetto Universo non è che un puntolino in una Linea, e una Linea non è che un'ombra in confronto a...». «Sss, sss! hai detto abbastanza,» m'interruppe la Sfera «ascolta ora, e nota l'effetto della tua arringa sul Re di Pointlandia».

Il luccicore del Monarca, che rifulgeva più che mai mentre ascoltava le mie parole, mostrava chiaramente che la sua compiacenza di sé non era stata intaccata; e io non avevo ancora terminato che egli riprendeva il suo ritornello. «Ah, la gioia, ah, la gioia del Pensiero! Cosa non può Esso ottenere grazie al Pensiero! Il suo proprio Pensiero che a Se stesso si rivolge, insinuando il disprezzo di sé solo per esaltare la Sua felicità! Dolce ribellione suscitata per finire in trionfo! Ah, il divino potere creativo del Tutto nell'Uno! Ah, la gioia, la gioia di Essere».

«Vedi» disse il mio Maestro «quanto poco hanno potuto le tue parole. Nella misura in cui il Monarca riesce ad afferrarle, egli le accetta come sue (poiché è incapace di concepire altri all'infuori di se stesso) e si vanta della varietà del "Suo Pensiero" come di un esempio di Potere creativo. Lasciamo questo Dio di Pointlandia al godimento ignorante della propria onnipresenza e onniscienza: niente che tu o io possiamo fare può scuoterlo dal compiacimento che prova di se stesso».

Dopo di ciò, mentre ritornavamo dolcemente fluttuando verso la Flatlandia, potei sentire la voce pacata del mio compagno che sottolineava la morale della mia visione, stimolandomi ad avere delle aspirazioni e a insegnare agli altri ad averne. Si era irritato dapprima - lo confessò - per la mia ambizione di voler salire a Dimensioni al disopra della Terza; ma da allora ci aveva ripensato, e il suo orgoglio non era tale da impedirgli di riconoscere il suo errore davanti a un allievo. Quindi, egli proseguì a iniziarmi a misteri ancora più alti di quelli di cui ero stato testimone, mostrandomi come costruire dei Super-Solidi mediante il moto dei Solidi, e dei Supersuper-Solidi mediante il moto dei Super-Solidi, e tutto «in stretto accordo con l'Analogia», e tutto con procedimenti così semplici, così elementari, che persino il Sesso Femminile li avrebbe facilmente intesi.





§ 21. Come tentai di insegnare la Teoria delle Tre Dimensioni al mio nipotino, e con quale esito



Mi svegliai felice, e mi misi a riflettere al glorioso destino che mi aspettava. Avrei proceduto subito, pensavo, ad evangelizzare tutta quanta la Flatlandia. Il Vangelo delle Tre Dimensioni sarebbe stato rivelato anche alle Donne e ai Soldati. Avrei cominciato da mia moglie.

Ma avevo appena deciso il piano delle mie operazioni, quando udii dalla strada parecchie voci che imponevano il silenzio. Poi sentii una voce più forte. Era il proclama di un araldo. Ascoltando con attenzione, riconobbi le parole della Risoluzione del Consiglio con cui si intimava l'arresto, l'imprigionamento o l'esecuzione di chiunque turbasse gli animi del popolo con ingannevoli fantasie e con la pretesa di aver avuto rivelazioni da un altro Mondo.

Riflettei. Questo pericolo non andava sottovalutato. Sarebbe stato meglio evitarlo, tralasciando ogni accenno alla Rivelazione, per procedere invece sulla via della Dimostrazione, che dopotutto pareva tanto semplice e decisiva che, anche scartando il primo mezzo, niente sarebbe andato perduto. «Verso l'Alto, non verso il Nord»: ecco la chiave di tutta la dimostrazione. Mi era sembrata più che chiara prima di addormentarmi; e al mio risveglio, fresco dei mio sogno, mi era parsa lampante come l'Aritmetica; ma in certo modo adesso non mi pareva altrettanto evidente. Benché mia moglie entrasse a proposito nella stanza proprio in quel momento, decisi, dopo che ci fummo scambiati qualche banale parola di conversazione, di non incominciare da lei.

I miei figli Pentagonali erano Uomini di solide qualità e medici di non poca reputazione, ma in Matematica non erano troppo forti, e perciò non erano adatti al mio scopo. Ma mi venne in mente che un giovane e docile Esagono, con una buona disposizione per la Matematica, sarebbe stato l'allievo ideale. Perché dunque non compiere il primo esperimento col mio precoce nipotino, le cui casuali osservazioni sul significato di 33 avevano incontrato l'approvazione della Sfera? Discutendo la faccenda con lui, che era solo un ragazzo, sarei stato perfettamente al sicuro, perché egli non avrebbe saputo niente del Proclama del Consiglio; mentre non potevo essere sicuro che i miei figli - tanto predominante era il loro patriottismo, e la loro riverenza per i Circoli, sul semplice e cieco affetto - non si sarebbero sentiti costretti a consegnarmi al Prefetto, una volta che mi avessero trovato sostenitore dell'eresia sediziosa della Terza Dimensione.

Ma la prima cosa da fare era soddisfare in qualche modo la curiosità di mia moglie, che naturalmente desiderava sapere qualcosa delle ragioni per cui il Circolo aveva voluto quel colloquio misterioso, e dei mezzi con cui era penetrato in casa. Senza entrare nei particolari dell'elaborata spiegazione che le diedi - una spiegazione, temo, non tanto fedele alla realtà quanto i miei Lettori della Spacelandia potrebbero desiderare -, basterà dire che alla fine riuscii a convincerla a tornarsene tranquilla alle sue faccende casalinghe senza che mi avesse estorto il minimo accenno al Mondo delle Tre Dimensioni. Fatto ciò, mandai immediatamente a chiamare il mio nipotino; perché, per confessare la verità, sentivo che, in qualche strano modo, tutto quello che avevo visto e sentito mi stava sgusciando via come l'immagine assillante e sfuggente di un sogno, e ardevo dal desiderio di mettere alla prova la mia abilità facendomi un primo discepolo.

Quando il mio nipotino entrò nella stanza, chiusi con cura la porta a chiave. Poi, sedendomi accanto a lui e prendendo le nostre tavolette di Matematica - o, come le chiamereste voi, le nostre Linee - gli dissi che avremmo ripreso la nostra lezione del giorno prima. Ancora una volta gli spiegai come un Punto in movimento in Una Dimensione produce una Linea, e come una Linea Retta in Due Dimensioni genera un Quadrato. Dopo di questo, con una risata un po' forzata, dissi: «Tu, furfantello, mi volevi far credere che un Quadrato possa allo stesso modo, mediante un movimento "verso l'Alto, non verso il Nord", generare un'altra Figura, una specie di SuperQuadrato a Tre Dimensioni. Su, ripetilo, birbante».

In quel momento sentimmo ancora una volta dalla strada l'«Udite, udite» dell'araldo che proclamava la Risoluzione del Consiglio. Per quanto giovane, il mio nipotino - che era di un'intelligenza insolita per la sua età, e che era stato allevato nell'assoluto rispetto dell'autorità dei Circoli - s'impadronì della situazione con un acume al quale ero tutt'altro che preparato, Tacque finché l'eco delle ultime parole del Proclama non si fu spenta in lontananza, e poi, scoppiando in singhiozzi: «Nonno caro,» disse «l'ho detto solo per scherzo, e naturalmente non intendevo dire proprio nulla con ciò; e poi, allora, non sapevamo niente della nuova Legge; e non mi pare di aver detto qualcosa sulla Terza Dimensione; e sono sicuro che non ho detto niente come "verso l'Alto, non verso il Nord": sarebbe stato troppo assurdo, no? Com'è possibile che una cosa si sposti verso l'Alto, e non verso il Nord? Anche se fossi un bambino in fasce, non potrei concepire nulla di tanto assurdo. Che sciocchezza! Ah! ah! ah!».

«Non è affatto una sciocchezza,» dissi io, perdendo le staffe «ecco qua, per esempio: prendo questo Quadrato,» e mentre pronunciavo la parola prendevo un Quadrato mobile, che stava lì a portata di mano «e lo sposto, vedi, non verso il Nord ma... sì, lo sposto verso l'Alto... Vale a dire, non verso il Nord, ma lo sposto da qualche parte... non proprio così, ma in qualche modo...». E qui conclusi la mia frase in modo vago, scuotendo il Quadrato qua e là senza saper cosa fare, con grande spasso del mio nipotino, che scoppiò a ridere più forte che mai, e dichiarò che non gli stavo facendo lezione ma che lo prendevo in giro; e così dicendo aprì la porta e uscì di corsa dalla stanza. In questo modo ebbe termine il mio primo tentativo di guadagnare un discepolo al Vangelo delle Tre Dimensioni.





§ 22. Come in seguito cercai di diffondere la Teoria delle Tre Dimensioni con altri mezzi, e quali furono i risultati



Il fiasco col mio nipotino non mi incoraggiò a comunicare il mio segreto ad altri membri della famiglia; né d'altro canto bastò a farmi disperare del successo. Ma mi resi conto che non dovevo affidarmi soltanto alla formula «verso l'Alto, non verso il Nord», ma cercare piuttosto di dare una dimostrazione presentando al pubblico un panorama chiaro di tutta la questione, e a questo scopo mi parve necessario fare ricorso alla penna.

Così dedicai segretamente parecchi mesi alla composizione di un trattato sui misteri delle Tre Dimensioni. Però, per tentare di aggirare la Legge, non parlai di una Dimensione fisica, ma di un paese chiamato Thoughtlandia donde, in teoria, una Figura potesse chinarsi sulla Flatlandia e vedere simultaneamente l'interno di tutte le cose, e dove fosse possibile supporre l'esistenza di una Figura circondata, per così dire, da sei Quadrati, e avente otto Punti terminali. Ma, scrivendo il libro, mi trovai purtroppo imbarazzato dall'impossibilità di disegnare i diagrammi necessari al mio scopo; poiché, naturalmente, nel nostro paese di Flatlandia non ci sono tavolette ma Linee, e non ci sono diagrammi, ma Linee, tutto è Linee Rette, che si distinguono solo per diversità di misura e di lucentezza; così che, quand'ebbi terminato il mio trattato (che intitolai Dalla Flatlandia alla Thoughtlandia) non potevo esser certo che molti avrebbero compreso quello che volevo dire.

Frattanto la mia vita aveva perso ogni letizia. Qualsiasi piacere mi nauseava: qualsiasi cosa vista era uno stimolo, una tentazione a commettere un tradimento aperto, poiché non potevo fare a meno di paragonare quello che vedevo a Due Dimensioni con quello che sarebbe stato in realtà, se lo avessi visto a Tre, e a stento mi trattenevo dal fare i miei paragoni ad alta voce. Trascuravo i clienti e gli affari per dedicarmi alla contemplazione dei misteri di cui una volta ero stato testimone, ma di cui non potevo far parte a nessuno, e che trovavo ogni giorno più difficili da ricreare mentalmente perfino con me stesso.

Un giorno, circa undici mesi dopo il mio ritorno dalla Spacelandia, tentai di vedere un Cubo a occhio chiuso, ma fallii nel mio scopo; e benché in seguito mi riuscisse, da allora non fui più del tutto sicuro (né lo sono più stato) di aver saputo raffigurarmi esattamente l'originale. Questo mi rese più malinconico di prima, e mi decise a passare all'azione: eppure, non sapevo che cosa fare. Mi sentivo pronto a sacrificare la vita per la causa, se con questo avessi potuto fare opera di convinzione. Ma se non ero riuscito a convincere il mio nipotino, come avrei potuto convincere i più elevati e più progrediti Circoli del paese?

Eppure a volte la piena dei sentimenti era per me eccessiva, e allora mi lasciavo sfuggire qualche affermazione pericolosa. Già mi consideravano eterodosso, se non sospetto di tradimento, ed io ero più che cosciente dei pericoli della mia posizione; capitava tuttavia che non riuscissi a trattenermi dall'esprimere idee sospette o quasi sediziose, anche se mi trovavo in mezzo alla più alta società Poligonale e Circolare. Quando, per esempio, sorgeva la questione del trattamento di quei pazzi che dicevano di aver ricevuto il potere di vedere l'interno delle cose, io citavo il detto di un antico Circolo, il quale aveva dichiarato che i profeti e le persone ispirate sono sempre considerati pazzi dalla maggioranza; e a volte non potevo fare a meno di lasciar cadere frasi come «l'occhio che distingue l'interno delle cose», e «il paese che tutto vede»; in un paio di occasioni mi lasciai sfuggire persino i termini proibiti: «la Terza Dimensione e la Quarta Dimensione». Finalmente, a coronamento di una serie di piccole imprudenze, accadde che a una riunione della nostra Società Speculativa Locale, tenuta proprio nel Palazzo del Prefetto, una persona assai sciocca desse lettura di una sua pedante dissertazione sulle ragioni precise per cui la Provvidenza ha limitato a Due il numero delle Dimensioni, e per cui l'attributo di onniveggente è assegnato al Supremo e a nessun altro. Ciò bastò perché io perdessi il controllo fino al punto di fornire un resoconto dettagliato di tutto il mio viaggio con la Sfera, prima nello Spazio, poi al Palazzo delle Assemblee nella nostra Metropoli, e quindi di nuovo nello Spazio, e del mio ritorno a casa, e di ogni cosa che avevo visto e udito nella realtà o sotto forma di visione. In principio, a dire il vero, finsi di descrivere le esperienze immaginarie di un personaggio fittizio; ma presto il mio entusiasmo mi costrinse a gettar via ogni maschera finché, con una fervida perorazione, arrivai a esortare tutto l'uditorio a spogliarsi dei pregiudizi e diventare credenti nella Terza Dimensione.

C'è bisogno di dire che fui immediatamente arrestato e condotto davanti al Consiglio?

Il mattino seguente, trovandomi proprio in quel posto dove solo pochi mesi prima ero stato con la Sfera, mi fu permesso di cominciare, e poi continuare, il mio racconto senza che mi fossero fatte domande né interruzioni. Ma sin dall'inizio potei prevedere il mio destino, poiché il Presidente, notando che era di servizio un picchetto di agenti della categoria migliore, di angolarità di poco inferiore ai 55 gradi, prima che io cominciassi la mia difesa li fece sostituire con una categoria inferiore di 2 o 3 gradi. Conoscevo anche troppo bene il significato di una simile precauzione. Sarei stato imprigionato o giustiziato, e la mia sorte sarebbe stata tenuta segreta al mondo mediante l'immediata eliminazione dei funzionari che l'avessero udita; e, così stando le cose, il Presidente desiderava sostituire le vittime di valore con altre meno pregiate.

Quand'ebbi concluso la mia difesa, il Presidente, forse accorgendosi che qualcuno dei Circoli più giovani era rimasto scosso dalla mia evidente sincerità, mi fece due domande:

Potevo indicare la direzione che intendevo quando usavo l'espressione «verso l'Alto, non verso il Nord»?



Potevo, mediante diagrammi o descrizioni (che non fossero l'enumerazione di lati e di angoli immaginari) determinare la Figura che mi compiacevo chiamare Cubo?




Io dichiarai che non potevo aggiungere altro, e che dovevo affidarmi alla Verità, la cui causa avrebbe certamente finito col trionfare.

Il Presidente rispose che era perfettamente d'accordo con me, e che non avrei potuto fare di meglio. Sarei stato condannato alla prigione a vita; ma se la Verità voleva che io sorgessi dalla prigione ed evangelizzassi il mondo, si poteva esser certi che essa sarebbe stata capace di ottenere questo risultato. Nel frattempo non sarei stato sottoposto ad alcun disagio che non fosse necessario per impedirmi la fuga, e, purché non perdessi questo privilegio con la mia cattiva condotta, mi sarebbe stato pure consentito di vedere, di tanto in tanto, mio fratello, che mi aveva preceduto nella mia stessa prigione.

Sono passati ormai sette anni e io sono sempre in prigione, e - se si eccettuano le occasionali visite di mio fratello - del tutto tagliato fuori da ogni altra compagnia che quella dei miei carcerieri. Mio fratello è uno dei Quadrati migliori del mondo, giusto, assennato, allegro, e non privo di affetto fraterno; eppure confesso che i nostri colloqui settimanali, almeno da un certo punto di vista, sono per me causa del dolore più vivo. Egli era presente quando la Sfera si manifestò nella Sala del Consiglio; vide mutare le sezioni della Sfera; sentì la spiegazione dei fenomeni che allora fu data ai Circoli. Da quella volta, non sarà passata una settimana per sette intieri anni senza che egli mi senta riparlare della parte che avevo avuto in quella apparizione, insieme con un'ampia descrizione di tutti i fenomeni della Spacelandia, accompagnata dagli argomenti derivabili dall'Analogia in favore dell'esistenza delle cose Solide. Eppure - mi vergogno di essere costretto a confessarlo - mio fratello non ha ancora afferrato la natura della Terza Dimensione, e professa apertamente la sua incredulità nell'esistenza di una Sfera.

Perciò non ho fatto neppure un proselite e, per quanto io posso constatare, la Rivelazione millenaria, che a me è stata fatta, non ha sortito alcun effetto. Lassù nella Spacelandia, Prometeo fu incatenato per aver portato il fuoco ai mortali, ma io - povero Prometeo della Flatlandia - giaccio qui, in carcere, per non aver portato niente ai miei compatrioti. Eppure continuo a esistere nella speranza che queste mie memorie, in qualche modo, non so come, possano trovare una strada per giungere alla mente dell'umanità di qualche Dimensione, e possano suscitare una razza di ribelli che si rifiutino di essere confinati in una Dimensionalità limitata.

Questa è la speranza dei miei momenti più lieti. Ahimè, non è sempre così. A volte mi pesa il triste pensiero di non poter dire onestamente di essere certo della forma del Cubo, visto una sola volta e tanto spesso rimpianto; e nelle mie visioni notturne il precetto misterioso, «verso l'Alto, non verso il Nord», mi perseguita come una Sfinge che mi divori l'anima. È parte del martirio che sopporto per la causa della Verità che ci siano stagioni di debolezza mentale, quando Cubi e Sfere svaniscono nello sfondo lontano di esistenze impossibili, quando la Terra delle Tre Dimensioni sembra quasi altrettanto immaginaria che la Terra di Una o di Nessuna; anzi, quando anche questo solido muro che mi preclude la libertà, queste stesse tavolette su cui sto scrivendo, e tutte le concrete realtà della stessa Flatlandia, mi appaiono soltanto come il parto di una fantasia malata, o come l'edificio senza fondamenta di un sogno.





UN LUOGO È UN LINGUAGGIO

di Giorgio Manganelli



Non tratterò dei meriti scientifici e didattici di questo straordinario libretto, perché, non essendo in grado di apprezzarli, non mi interessano; ma vorrei attirare l'attenzione su taluni problemi di lettura, direi di uso, che questa favola matematica pone con singolare aggressività.

Flatland di Edwin A. Abbott è, senza alcun dubbio, uno dei libri intellettualmente più eccitanti che mi sia accaduto di leggere da gran tempo; non intendo con ciò dire che si tratti di un libro supremo, ma piuttosto unico: una invenzione provocatoria, un problema deliziosamente esasperante. La lettura di Flatland offre un intricato piacere, una felicità perplessa, in cui riconosco tracce di acredine swiftiana, di delirio carrolliano; inoltre, un insieme di candore e di ferocia, una pedante concentrazione tra didascalica e demenziale, una gelida grazia astratta e, qualità più inquietante, un continuo affluire di brividi, di fulminei spasimi, di ammicchi che subitamente si trasformano in criptiche allusioni ad altro. Insieme alla asciutta ilarità del gioco intellettuale avvertiamo nel libro il fiato ustionante del terrorismo logico e didattico; nella sua matematica chiarezza è inesauribilmente ambiguo. Il suo spazio sta tra il bon mot e l'Apocalisse: uno spazio assai ampio, abitato da mostri tremendi quanto sommessi.

Cercherò di descrivere la macchinazione, la struttura funzionante del libro, indicando quegli elementi linguistici che sono, a mio avviso, il presupposto dell'invenzione. La Flatlandia, la terra bidimensionale abitata da figure totalmente piatte, è appunto invenzione in senso rigoroso: scoperta e delimitazione di uno spazio astratto mediante la creazione di un linguaggio. Un luogo è un linguaggio: noi possiamo essere «qui» solo accettando le regole linguistiche che lo inventano. Essendo il porsi di un linguaggio arbitrario e non deducibile, i diversi linguaggi indicheranno luoghi totalmente discontinui. Come è appunto la Flatlandia, nei confronti di qualsiasi luogo umano.

L'esempio della Flatlandia ci avverte di altro: il linguaggio, pipistrello pendulo dai propri piedi, universo che si impedisce di precipitare nel nulla reggendosi alle proprie mani allacciate, assoluta contraddizione che è tuttavia l'unica sede abitabile, è intimamente imparentato ad altro, a gesti ambigui, tra frivoli e cerimoniali: al gioco. Nell'uno e nell'altro, all'arbitraria scelta iniziale segue la rigida deduzione. La scelta pone, simultaneamente, le leggi di svolgimento del resto del discorso. L'universo, esplodendo alla nascita, si scopre segnato da tutte le proprie future cerimonie. Un linguaggio è un gigantesco «come se», una legislazione ipotetica che in primo luogo inventa i propri sudditi: i luoghi, gli eventi. Con gesto arbitrario fissiamo i valori delle carte, ma da quel momento subentra il rigore del gioco e del rito.

La Flatlandia è un luogo a due dimensioni, totalmente piatto, abitato da figure appena tracciate su di un pavimento eternamente illuminato. Da questo presupposto, con l'estrosa coerenza delle mosse su una scacchiera, trae inizio il mite e gelido furore intellettuale dell'inventore. Se codesta terra ha due sole dimensioni, larghezza e lunghezza, nessun rilievo sarà percepibile come tale; non vi sarà né un sopra né un sotto. Le case saranno disegnate in piatto sulla superficie, e il tetto non sarà «sopra» ma a nord. Gli abitanti non potranno vedersi nella loro forma totale: ma solo riconoscersi al tatto, o più finemente dedursi dalla vista, a seconda del più o meno rapido obnubilarsi dei lati nella nebbia della Flatlandia. Il perimetro delle figure delimita qualcosa di misterioso, di naturalmente inaccessibile, che essi chiamano «interno». Ma esaminiamo più attentamente le figure di questo sconcertante mazzo di carte; esse racchiudono una arguzia squisitamente narrativa, e i loro movimenti ci rivelano la commedia sociale, domestica, storica della Flatlandia. Figure poligonali sono esclusivamente i maschi: ed essi si collocano gerarchicamente, a seconda del numero dei lati, dagli infimi sciagurati Isosceli - «acute angled rabble, the wretched rabble of the Isosceles» - passando per la piccola borghesia dei Triangoli equilateri, per i Quadrati professionisti e i Pentagoni gentiluomini, per la sempre più poligonale nobiltà fino alla classe ecclesiastica, dotata di tal numero di lati, e questi dunque tanto minimi, da potersi, non senza indizio di pia frode, intendere come Circolo. «Al Gran Circolo in carica si attribuiscono sempre, a titolo di cortesia, diecimila lati».

Gli angoli variamente aguzzi dei poligoni sono temibili armi: specialmente micidiali nei lavoratori e soldati, Isosceli di assai stretta base, tanto più puntuti, quanto più rozzi e incolti. Tuttavia, grazie alla «mirabile Legge di Compensazione», la stessa pochezza mentale distrae la teppa dall'usare la propria potenza omicida. Se poi accade a taluno degli Isosceli di progredire in intelligenza, scienza e virtù, codesto angolo, allargandosi, verrà ad accostarsi a quello, assai meno rovinoso, dei Triangoli equilateri. Infine, grazie al cauto intervento dei medici di Stato, sarà possibile manipolare quegli Isosceli che si rivelino di animo più ostinato alla ribellione, e adattarli a Poligoni regolari, così da accoglierli nelle classi privilegiate.

Tuttavia, la capacità di nuocere dei maschi della Flatlandia è sempre poca cosa, a petto di quel che possono le loro femmine. L'invenzione delle donne flatlandesi è tra le più deliziose del racconto, e si alimenta di una malvagia levitas, una secca ilarità senza indulgenza. Le donne sono brevi segmenti, con la bocca-occhio da una parte, e una letale punta dall'altra. Si consideri dunque: la loro estremità posteriore sarà più aguzza di qualsivoglia angolo; non solo: ma quando le femmine rivolgono la loro parte più micidiale verso un Poligono, proprio allora, riducendosi a fioco punto, esse si fanno poco meno che invisibili. Si aggiunga che sono di temperamento bizzarro, falotiche e iraconde; e ne verrà come necessaria conseguenza l'applicazione nei loro confronti di un codice vessatorio. Le case saranno costruite in modo da costringerle a volgere sempre la parte anteriore verso i Poligoni di famiglia; per la strada dovranno annunciare la propria presenza lanciando il Grido di Pace, ondeggiando o oscillando. Infine, se taluna di esse sarà sospetta di soffrire di attacchi isterici o cronico starnuto, dovrà venire «instantly destroyed».

Esseri filiformi e passionali, aghi collerici, di intelligenza isosceloide, frodati anche dai loro mariti che le vogliono incolte, e talora le rinchiudono stabilmente in casa, eccetto durante le festività religiose, e che usano con loro un linguaggio fittizio, in cui grandeggiano parole come amore e dovere, pietà, speranza, giusto e sbagliato - questi esseri, dico, riescono a concentrare la qualità dell'incubo e della commedia. Stolti e sinistri, i segmenti femminili sono estranei alla bella e crudele struttura della società geometrica; esclusi, per vocazione e astuta coazione, dal mondo raziocinante, resta loro l'infima voluttà dei rudimentali sentimenti; infine, chiusi nel serraglio di un linguaggio fittizio, macchinato come una escrescenza patologica all'interno dell'autentico, essi sono affatto ignari del mondo della storia.

La gerarchia geometrica da un lato, e le non gerarchiche femminette da un altro, ci si dispongono davanti come segni tra convenzionali e magici, dadi per comporre altre più articolate figure. È naturale riconoscere in questa descrizione, mentitamente scientifica, una satira della società classista e statale. Ma il piacere del ravvisare sotto la favola matematica i connotati del noto, con quella specifica tensione che collega l'assurdo al quotidiano, il razionale al mondano, non deve distrarci da quello che mi pare il problema critico essenziale: cioè, la descrizione del modo in cui agisce questa finzione sociale all'interno della macchina narrativa. A mio avviso, codesta struttura è un altro esempio di linguaggio e, insieme, degli elementi naturalmente tragici di ogni linguaggio: la sua fatale vocazione a porsi come definitivo, come la «realtà», e quindi la sua cattiva coscienza. Per reggere le proprie membra, esso ricorre a due armi: al terrorismo e all'eufemismo. Cioè, allo Stato e alla Storia.

La società della Flatlandia è terroristica; la sua crudeltà è logica, pacata, fondata su buoni argomenti, infine del tutto naturale. Si spiegano le rovinose conseguenze di qualsivoglia indulgenza nei confronti dei poligoni che il capriccio genetico e la naturale pravità hanno voluto irregolari; si argomenta a favore dell'uso didattico dei triangoli Isosceli, tenuti nelle scuole a educazione del tatto dei superiori Poligoni, e lasciati morire di fame in capo a un mese; e non senza ragione si sostiene, contro coloro che vorrebbero una più lunga fruizione di codesti miseri triangoli, essere questo uno dei casi tipici in cui «chi più spende meno spende»: giacché col prolungato uso gli Isosceli si deteriorano, e, infine, rapidamente sostituendoli, si assottiglia l'infima popolazione, «obbiettivo questo che ogni uomo di Stato della Flatlandia tiene costantemente presente».

Il discorso nella prima parte utilizza due toni stilistici principali, in qualche modo contigui: il didattico e l'eufemistico. Come è ovvio, il primo è una specificazione del terroristico. Fornisce le armi dialettiche alla repressione gerarchica, e serve insieme a dare sfogo ad una squisita, paranoica pedanteria; il gusto minuto, miope, paziente dello svolgimento di un teorema. Enuncia i presupposti, deduce; esemplifica talora con aneddoti, talora con disegni. Applicato al mondo fantastico e coerente della Flatlandia, il didattico ha un effetto ironico allucinatorio. Il «come se» linguistico agisce al livello della gentile e argomentativa follia. Quando ci viene spiegato, con disegni, in qual modo i Poligoni giungono a riconoscersi, noi avvertiamo che la tensione ironica è tutt'uno con la compattezza logica dell'argomentazione. «Aver ragione» è la naturale vocazione della follia.

Il mondo della Flatlandia non è ignaro di Storia. La storia è il supremo eufemismo, appartiene alla stessa categoria della parola «pudende». Come tale genera eufemismi di infiniti gradi e forme: oratorii, religiosi, filosofici, dottrinari. Ogni qualvolta si toccano i lati atroci della civiltà flatlandese, lo stile mostra i segni di un delizioso raggelamento: talora si piega all'understatement, talora esibisce una concisione feroce, ma assolutamente asettica. A denotare la violenta soppressione fisica, si usano espressioni variamente accorte: «consumed» ne è un elegante esempio. Gli Isosceli criminali vengono condannati dalla magistratura «to be consumed», ed egualmente si propone che gli Irregolari vengano «painlessly and mercifully consumed».

Dopo la ribellione di Cromatiste, il temerario introduttore dei colori nel mondo monocromo delle figure geometriche, ogni città e villaggio viene «systematically purged» dell'«eccedenza delle classi inferiori»; «painless death» sarà la sorte dei Regolari riprovati agli esami; e, s'è già visto, le donne di moti imprevedibili dovranno essere «instantly destroyed», dove l'accento stilistico cade sul chirurgico avverbio. La narrazione della rivolta pericolosamente egualitaria di Cromatiste è svolta con accenti tory, senza infierire sui vinti, e non senza qualche rimpianto per quello scomparso mondo policromo. Il male, come sappiamo, «non esiste»; al suo posto stanno la metafora e la litote.

Nella prima parte di Flatland si descrive una situazione di tensione obiettiva: geometria e storia si affrontano come dati apparentemente inconciliabili, ma in realtà legati da una complicità che supera il loro antagonismo intellettuale. Per un istante, esse trovano uno spazio fittizio in cui coincidere. Potremmo definire la storia come il sistema delle menzogne poste in atto dalla geometria; la sua astuzia, la sua ferocia, il suo intimo terrore.

Si è parlato della cattiva coscienza del linguaggio: ciascun linguaggio «sa» che altri sistemi linguistici sfidano la sua totalità; che infiniti possibili «come se» si pongono come alternativi; che in qualche modo occupano tutti il medesimo spazio. Dunque, essi sono legati da un conflitto formale, irrisolvibile. Donde la lucidità tragica di questa prosa, la cui mitezza appena vela il disagio radicale del l'intelligenza.

Tra la prima e la seconda parte v'è un legame organico: il libro è un dittico. In qualche modo, il secondo libro presenta il problema contrario. Al tema del linguaggio che si finge unico, e dalla propria finzione genera la menzogna della storia, si contrappone il momento antistorico della pluralità dei linguaggi. Al problema dello stare dentro un unico universo, si contrappone l'eroico problema del passaggio da uno ad altro universo.

Il trapasso da un gioco ad altro alternativo e incompatibile col primo, il transito da un sistema ad altro che per definizione può solo abolire il primo è la situazione di questi capitoli: una situazione per definizione impossibile. Se il linguaggio si regge terroristicamente, se i suoi confini sono così aspramente definiti, se è insieme effimero ed eterno, ciò comporta che da linguaggio a linguaggio non vi sia spazio per un percorso dialettico, né per alcuna possibilità di deduzione. Il passaggio dall'uno all'altro potrà avvenire solo con un atto di violenza. Questa violenza, irruzione di un universo all'interno di un altro universo, questo trapasso incoerente e mortale è la visione. La seconda parte di Flatland è una serie di visioni.

Non v'è più posto per la «storia». I mondi si giustappongono, o piuttosto si sovrappongono, estranei e inconciliabili, e vengono sperimentati grazie al salto dell'estasi. Non sarebbe esatto definire ironiche queste visioni. Si tratta piuttosto di una ironia di secondo grado. Il problema intellettuale è assolutamente esatto, la sua formulazione è propriamente tragica; e che si eserciti nell'ambito di un gioco forse non elude, ma eccita, grazie alla mostruosa lucidità delle minime dimensioni, la sua qualità di provocazione irresolvibile e che tuttavia occorre accogliere. È una sorta di platonismo miniaturistico, che ad una acre grazia aggiunge una ambigua intensità. Scompare l'eufemismo, e il linguaggio acquista coloriture volta a volta cerimoniali, profetiche, bibliche. Troviamo patetismi oratorii, accenti devozionali, appunti da sermone, sacre invettive.

La prima visione - medievalmente, un sogno - è quella del mondo ad una sola dimensione: una linea su cui stanno collocati segmenti e punti. I segmenti sono maschi ecco, di nuovo, la segnatura arbitraria delle carte costoro dispongono di due voci, mediante le quali si accoppiano con due mogli; ciascuna di queste dispone di un'unica voce: in tal modo si forma una struttura articolata in quattro punti sonori naturalmente armonici. I monodimensionali non hanno idea di destra e di sinistra, e non si sperimentano reciprocamente che come punti. Non possono toccarsi, non capiscono né percepiscono movimenti al di fuori della linea su cui sono disposti. Ciò che esce dalla linea scompare, cessa di esistere, grazie, suppongono, ad un intervento magico. Anche i monodimensionali, dunque, praticano il terrorismo linguistico. Anche per costoro il loro spazio è la realtà, né può darsene altra.

Vorrei confrontare subito questa con una successiva visione, inclusa nell'evento essenziale della seconda parte, l'apparizione della Sfera. Mi riferisco alla brevissima visione del mondo senza dimensioni, il puro Punto. La sottigliezza di questa immagine è straordinaria. L'essere senza dimensioni, il punto pensante, nomina se medesimo come «It», «Esso». In lui è avvenuta la identificazione con l'universo; linguaggio e parlante coincidono totalmente. Nello spazio non esistente del punto adimensionale, non essendovi luogo logico per l'altro, si celebra il trionfo della tautologia. Non vi è il «tu», dunque non vi è l'«io»; il punto non può avere visioni, giacché qualunque «altro» diventa immediatamente «It». Nessuna parte del punto può diventare portatrice del discorso-visione. Intorno al punto non vi è nessun altrove donde possano procedere traumi rivelatori. «Infinita beatitudine dell'esistenza! Esso è; e non c'è altro al di fuori di Esso». «È Esso stesso Pensatore, Parlatore, Ascoltatore, Pensiero, Parola, Audizione; è l'Uno, e tuttavia il Tutto nel Tutto». Il linguaggio ha toni biblico-miltoniani. Forse «It» è un Dio, enunciato in termini di linguaggio; un Dio autonomo, increato e non creatore e, in prospettiva, forse anche matto.

Tuttavia, centro del secondo libro non è nessuna delle due visioni attive, ma una visione passiva. Una Sfera, una cosa a tre dimensioni, scende sulla Flatlandia, e parla con quel Quadrato che è anche il narratore. La Sfera porta la rivelazione della terza dimensione, vuole farne partecipe il bidimensionale. Costui reagisce con aggressivo terrore. Un mondo a tre dimensioni non è abitabile. È una frode, una follia letale, un impossibile; ed è anche un delitto. Il Quadrato tenta di uccidere la Sfera, chiama al soccorso, vuole consegnarla alla giustizia. La accusa con biblica violenza, le rivolge il thou della preghiera e dell'anatema. La Sfera non può né mostrare la terza dimensione, né dedurla; può solo suggerirla con ragionamento analogico. Infine, nei confronti del Quadrato che in ogni modo rilutta e si dibatte, non le resta che ricorrere alla violenza. Come nelle antiche visioni, il Quadrato è rapito, portato in alto - quell'alto, upward, che appunto il suo universo ignorava - dagli artigli di un mostro rivelatore. La visione è insieme conoscenza e terrore. «Quando potei ritrovare la voce, mandai un alto grido d'angoscia "Questa è la follia o l'Inferno!". "Nessuno dei due;" rispose calma la voce della Sfera "questo è il Sapere; sono le Tre Dimensioni... "». Solo la violenza e la vertigine possono infrangere la malsana usanza del linguaggio. Il ratto del Quadrato - evento mistico, ascesa, intuizione - svela l'angusta strada che conduce da un universo all'altro, quell'orrendo esser fuori da tutti gli universi e insieme disponibile a tutti gli universi cui pare che l'intelligenza si rifiuti di sopravvivere. Il rapimento è metodologico: uscito dal proprio linguaggio, il Quadrato è in grado di accogliere infiniti altri linguaggi. Diventa, da discente, maestro della stessa Sfera, la induce ad ammettere una possibile quarta dimensione, le rammenta le oscure, misteriose visioni, forse indizio di circostanti altrove, in cui vigono diverse, più ampie leggi conoscitive.

La conclusione del racconto è tragica: ma, come sempre, di una tragicità frustrata, insieme reale e minima, non sai se arma omicida o gioco d'ingegno. Ritornato in patria, il Quadrato, che tenta di dar testimonianza di quel che ha visto, vien trattato da sedizioso, e non v'è dubbio che lo sia, e incarcerato. Il terrorismo linguistico non può risparmiarlo. Ma questo è solo il gioco satirico. Chiuso ormai da sette anni nel carcere della Flatlandia, il Quadrato non può dubitare che vi sia un'altra, più comprensiva verità, e può solo augurarsi che la sua esperienza possa eccitare una generazione di ribelli, impazienti del povero mondo delle due dimensioni. Ma continuare a pensare i termini di quell'altra esperienza è estremamente difficile. Come può l'intelligenza bidimensionale ricordare, pensare l'altra dimensione? Non sarà forse ogni linguaggio, il nostro, e qualsiasi altro che possa prenderne il posto, un sistema di coerente follia, una delirante organizzazione del nulla?

Flatland, questo universo di visioni tragiche e gnostiche, di invenzioni tra incubo e satira, tra puzzle e idea platonica, è una fittizia mappa cartacea; a disegnarla, sono occorse geniale pedanteria, una fantasia strologante, una fratesca follia deduttiva. All'asciutta grazia dialettica si accompagna l'angolosità pedagogica. Non sappiamo dire se è un incubo, una farsa, un apologo, una satira, un jeu d'esprit, una scommessa, una allegoria, una visione, o lo satira di tutte le visioni. È un libro leggero e inafferrabile, un capolavoro di illusionismo prospettico: come le anguste pareti su cui sono finti precipitosi corridoi che costringono occhio e intelligenza a smentirsi a vicenda. Triangoli omicidi, deliri poligonali, visioni sferiche percorrono la piatta terra senza colore, invasa da una luce perenne: sono segni, sigle di un discorso impersonale, disumano, e insieme intelleggibile; dementi e orrendamente ragionevoli, come impeccabili ed insensati esempi grammaticali.





GIORGIO MANGANELLI





Note





1 - Ahimè ... folle!: «Fie, fie how franticly I square my talk!». Nell'originale questa citazione shakespeariana si trova sul frontespizio, dove la parola square («squadro»), usata come sostantivo e col significato di «quadrato», figura come il presunto nome dell'autore. Il è stato dunque scritto e «illustrato da un Quadrato»; ma poiché Squire in inglese significa «Gentiluomo», è chiaro il gioco di parole che ne deriva per assonanza. Infatti in Flatlandia i Quadrati appartengono alla classe dei gentiluomini [N.d.T.]





2 - Flatlandia: «Paese del Piano». Nello stesso modo, più avanti nel testo: Spacelandia, «Paese dello Spazio»; Linelandia, «Paese della Linea»; Pointlandia, «Paese del Punto»; Thoughtlandia, «Paese dei Pensiero» [N.d.T].





3 - L'Autore desidera ch'io aggiunga che il fraintendimento di questo punto da parte di alcuni critici lo ha indotto a inserire alle pp. 114 e 134-35 nel suo dialogo con la Sfera certe osservazioni sull'argomento in questione che aveva precedentemente omesso come noiose e superflue. [N.d.A.]





4 - roof, in inglese, significa tetto [N.d.T.]





5 - «Che bisogno c'è di un certificato?» potrà chiedere un critico della Spacelandia. «La procreazione di un figlio Quadrato non è forse un certificato rilasciato dalla Natura stessa, a dimostrazione dell'eguaglianza dei lati del Padre?».

Rispondo che nessuna Signora di una certa levatura sposerebbe mai un Triangolo privo di certificato. Si è dato il caso di un figlio Quadrato nato da un Triangolo leggermente Irregolare; ma in quasi tutti i casi di questo genere l'Irregolarità della prima generazione torna a manifestarsi nella terza, che non arriva al rango Pentagonale, ovvero ricade in quello Triangolare. [N.d.A.]





6 - Quand'ero in Spacelandia venni a sapere che alcuni dei vostri Circoli Sacerdotali hanno, allo stesso modo, ingressi separati per i Contadini, i Proprietari di terra e gli Insegnanti di Scuole Pubbliche («Spectator», settembre 1884, p, 1255) acciocché essi possano entrare in modo «conveniente e rispettoso». [N.d.A.]





7 - tetragono: nell'originale viene usata la parola impervious, perciò va inteso nel significato di «difficile da rimuovere da un'idea, una convinzione». Tuttavia questa traduzione introduce un evidente gioco di parole, essendo il protagonista tetragono nel senso di «figura con quattro angoli». Resta inteso che il Re della Linelandia, avendo sempre vissuto in quel mondo, non può avere alcun concetto di «angolo».





8 - interno: è chiaro che per un essere monodimensionale lato e interno sono la stessa cosa [N.d.T.].





9 - Quando dico «sedevo» è chiaro che non voglio indicare un cambiamento di posizione analogo a quello che voi nella Spacelandia intendete con questa parola; perché, dal momento che noi non abbiamo piedi, non possiamo né «sederci» né «stare in piedi» (nel vostro senso della parola) più di quanto faccia una delle vostre sogliole. Purtuttavia, noi riconosciamo benissimo i diversi stadi della volontà corrispondenti al «giacere», al «sedere» e allo «stare in piedi»; stadi di volontà che fino a un certo punto sono indicati a chi guarda da un leggero aumento di lucentezza corrispondente all'aumento di volizione. Ma su questo punto, così come su mille altri simili, il tempo mi impedisce di dilungarmi. [N.d.A.]





10 - Superficie: il testo inglese usa la parola side, che significa sia «lato» di una figura geometrica a due dimensioni sia «faccia» di una figura geometrica tridimensionale. Ciò spiega l'equivoco in cui cade, necessariamente, il Quadrato nella battuta che segue. Per non favorire, da parte nostra, altri equivoci (come potrebbe accadere, in questo caso, se il lettore intendesse la parola «faccia» nel significato di «viso») abbiamo preferito tradurre con «Superficie», termine che, oltre a tutto, bene si contrappone al termine «in terno» (in inglese inside) che viene usato spesse volte dal Quadrato per definire la stessa cosa dal punto di vista bidimensionale, per cui «interno» o «solido» è tutto ciò che è delimitato da più lati [N.d.T.].





